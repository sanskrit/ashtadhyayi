---
index:  1.4.34
vrittiindex:  564
sutra:  श्लाघह्नुङ्स्थाशपां ज्ञीप्स्यमानः
vritti:  balamanorama 
---

श्लाघह्नुङ्। `श्लाघृ कत्थने` `ह्नुङ् अपनयने` `ष्ठा गतिनिवृत्तौ` `शप उपालम्भे` एषां द्वन्द्वः। `शपा`मित्यनन्तरं `प्रयोगे` इत्यध्याहार्यम्। श्लाघादीनां स्तुत्यादिना बोधनमर्थः, ज्ञीप्स्यमान इति लिङ्गात्। ज्ञापनवाचिनो ज्ञपेः सन्नन्तात्कर्मणि शानच्। तदाह--एषां प्रयोगे इत्यादिना। गोपी स्मरादीति। मन्मथपीडावशाद्नोपी आत्मस्तुत्या विरहवेदनां कृष्णं बोधयतीत्यर्थः। कृष्णस्यैव स्तुत्यत्वे तु द्वितीयैवेत्याहुः। ह्नुते इति। सपत्न्यपनयनेन स्वाशयं कृष्णं बोधयतीत्यर्थः। तिष्ठते इति। गन्तव्यमित्युक्तेऽपि स्थित्या स्वाशयं कृष्णं बोधयतीत्यर्थः। `प्रकाशनस्थेयाख्ययोश्चे`त्यात्मनेपदम्। शपते इति। उपालम्भेन स्वाशयं कृष्णं बोधयतीत्यर्थः। 

