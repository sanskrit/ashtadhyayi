---
index: 6.4.45
index_padded: 6.4.045

sutra: सनः क्तिचि लोपश्चास्यान्यतरस्याम्
vritti: mahabhashyam
---

 सनः क्तिचि लोपश्चास्यान्यतरस्याम् (3043) (अन्यतरस्यांग्रहणप्रत्याख्यानभाष्यम्) इहान्यतरस्यां ग्रहणं शक्यमकर्तुम् । कथम् ? सनः क्तिचि लोपश्च आत्वं च विभाषेति ।। (लोपपदस्यापि प्रत्याख्यानभाष्यम्) अपर आह---सर्व एवायं योगः शक्योऽवक्तुम् । कथम् ? इह लोपोऽपि प्रकृतः, आत्वमपि प्रकृतम्, विभाषाग्रहणमपि प्रकृतम् । तत्र केवलमभिसम्बन्धमात्रं कर्तव्यम्---सनः क्तिचि लोपश्च आत्वं च विभाषा ।। 