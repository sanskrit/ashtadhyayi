---
index:  5.4.131
vrittiindex:  477
sutra:  ऊधसोऽनङ्
vritti:  balamanorama 
---

तत्र विशेषमाह--ऊधसोऽनङ्। बहुव्रीहौ सक्थ्यक्ष्णो'रित्यतो बहुवीहावित्यनुवृत्तं षष्ठ�आ विपरिणम्यते, `ऊधसः` इत्यनेन विशेष्यते, तदन्तविधिः। तदाह--ऊधोऽन्तस्येति। समासान्तप्रकरणस्थत्वेऽपि ङित्त्वादस्यादेशत्वं बोध्यम्। इत्यनङि कृते इति। अनङि ङकार इत्, अकार उच्चारणार्थः, `ङिच्चे`त्यन्त्यस्य सकारस्य अन्, पररूपम्, कुण्जोधन् इति स्थिते सतीत्यर्थः। डाब्डीब्निषेधेष्विति। `डाबुभाभ्या`मिति वैकल्पिके डापि, `अन उपधालोपिनः` इति वैकल्पिके ङीपि, तदुभयाऽभावे `ऋन्नेभ्यः` इति प्राप्तस्य ङीपः `अनो बहुव्रीहे`रिति निषेधे च प्राप्ते इत्यर्थः। 

