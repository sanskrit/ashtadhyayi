---
index:  3.1.95
sutra:  कृत्याः प्राङ् ण्वुलः
vritti:  padamanjari
---

कृत्याः प्राङ् ण्वुलः।। ण्वुलतृचाविति वक्ष्यतीति। `रोगाख्यायां ण्वुल् बहुलम्` मित्ययं त्ववधिर्न भवति; `अर्हे कृत्यतृचश्च` इति पृथक् तृचो ग्रहणात्। यद्येवम्, `प्राङ् ण्वुलः` इति न वक्तव्यम्, `कृत्याः` इत्येवास्तु, तृज्ग्रहणादेव ज्ञापकात्परतोऽनुवृत्तिर्न भविष्यति, योगापेक्षं च ज्ञापकम् `ण्वुल्तृचौ` इत्यस्माद्योगात्प्राक् कृत्यसञ्ज्ञाधिकार इति? सत्यम्; `कृत्याः` इत्येतावदेव पठितं सूत्रकारेण। वृत्तिकारस्तु, भाष्ये पूर्वपक्षरूपेण पठितं सूत्रे प्रचिक्षेप। विचित्रा हि वृत्तेः कृतिर्वृत्तिकारेण! `कृत्याः` इति बहुवचनमनुक्तसमुच्चयार्थम्, तेन `केलिमर उपसङ्ख्यानम्` इत्यादि नोपसंख्येयं भवति।।
