---
index:  1.1.52
sutra:  अलोऽन्त्यस्य
vritti:  padamanjari
---

`अलः` इति जसन्तं चेदयमर्थः स्यात्-अलात्मका आदेशा अन्त्यस्येति । तत्र रहोरजसां लोपः सर्वादेशः स्याद्--नीरजीकरोतीति । अन्त्यस्य चविशेषितत्वात् `वसुस्रंसुध्वंस्वनडुहां दः` इति दत्वं पदस्याप्यन्त्यस्य स्यात्--परमानडुद्भ्यामिति । असन्देहार्थं चालोऽन्त्यस्येति वाच्यं स्याद् । अतोऽलोन्त्यस्येत्यनेन सामानाधिकरण्यात् षष्ठ्यन्तमिति स्थितम् । यदि `षष्ठी स्थानेयोगा` इत्येनैकवाक्यताऽस्य स्यात्, ततोऽयमर्थः स्यात्--`इह शास्त्रे या काचन षष्ठी सान्त्यस्यालो भवति सा स्थानेयोगा इति । ततश्च `आर्द्धधातुकस्येड्वलादेः` इत्यस्याप्यन्तेऽल्यनुसंहारादार्द्धधातुकान्त्यस्यैवेट् स्यात्, स च भवन् `आद्यन्तौ टकितौ` इत्यन्त्यात्प्राक् स्यात् । `आद्यन्तौ टकितौ` इत्यनेन हि स्थानेयोगात्वमेव षष्ठ्या बाध्यते, न पुनरन्त्येऽल्यनुसंहारोऽपि । अतो भिन्नं वाक्यम्, तदाह--षष्ठीनिर्दिष्टस्येत्यादि । सामान्यवचनेऽपि `षष्ठी स्थानेयोगा` इत्याधिकारात् स्थान षष्ठीनिर्दिष्टस्येति वेदितव्यम्; अन्यथा षष्ठीमात्रस्याधिकारे यस्य षष्ठोनिर्दिष्टस्य यत्कार्यं यथाभूतमुच्यते--आदेशरूपम्, तआथगमरूपं वा, तत्तथाभूतमेव तदन्तस्य भवतीत्यर्थः स्यात् । ततश्च स एव दोषो य एकवाक्यतायाम् । अतः `षष्ठी स्थानेयोगा` इति सर्वमनुवर्त्त्यम् । अयञ्चार्थो भवति--`स्थानषष्ठीनिर्दिष्टस्य यदुच्यते तत्तदन्त्यस्यालो भवति, न तस्य कृत्स्नस्य` इति । सोऽयं कार्यस्यान्त्येऽल्यनुसंहारो वृत्तिकारेण दर्शितः ।
यद्वा-`या स्थानेयोगा षष्ठी साऽन्त्यस्यालः` इति षष्ठ्या एवानुसंहारो वेदितव्यः । अत्र पक्षे `डिच्च` इत्यस्यायमर्थः -`यत्र ङिदादेशो विधीयते तत्र या षष्ठी सान्त्यस्यालः` इति । एवं सर्वत्र । कार्यानुसंहारे तु यताश्रुतमेव षष्ठ्याः स्याद्, अनुसंहारे `डिच्च` इत्यादावसङ्गतिः । अतः कार्यानुसंहारो वृत्तिकारेण दर्शितः ।।
