---
index:  8.4.15
sutra:  हिनुमीना
vritti:  padamanjari
---

`हि गतौ` स्वादिः, `मीञ् हिंसायाम्` क्रियादिः, दीर्घान्तः ।
हिनुमीनाग्रहणे विकृतस्योपसंख्यानम्, इहापि यथा स्यात्---प्रहिणोति, प्रमिणीतः ? सिद्धं वा स्थानिवत्त्वात्; ईत्वगुणयोः स्थानिवद्भावे सति उपात्तमेव रूपमिति णत्वं भविष्यति । ननु `पूर्वत्रासिद्धे न स्थानिवत्` ? दोष एवायमस्याः परिभाषायाः `तस्य दोषः संयोगादिलोपलत्वणत्वेषु` इति ।
