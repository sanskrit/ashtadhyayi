---
index:  6.4.15
sutra:  अनुनासिकस्य क्विझलो क्ङिति
vritti:  nyasa
---

`क्विप्प्रत्यये परतो झलादौ च क्ङिति` इति। अत्र `क्ङिति` इत्येतज्झलादावित्यनेनैव सम्बध्यते, न तु क्विप्प्रत्ययेन; यतः सम्भवव्यभिचारे हि विशेष्यविशेषणभावो भवति। कित्त्वङित्त्वयोस्तु सम्भव्यभिचारा वुभावपि झलादौ स्तः, न तु क्वौ। तथा हि कित्त्वस्य क्वावव्यभिचारः, ङित्त्वस्य तवसम्भवः। `प्रशान् प्रतान् प्रदान्` इति। `शमु उपशमे` (धा.पा.1201), `तमु कांक्षायाम्` (धा.पा.1202), `दमु उपशमे` (धा.पा.1203)--एतेभ्यः प्रपूर्वेभ्यः क्विपि `मो नो धातोः` (8.2.64) इति नत्वम्। `शंशान्तः` इति। शमेर्यङः, द्विवचनम्, `नृगतोऽनुनासिकान्तस्य` (7.4.85) इति नुक्, `यङोऽचि च` (2.4.74) इति यङो लुक्, लट्, तस्, तस्य `सार्वधातुकमपित्` (1.2.4) इति ङित्त्वम्, `चर्करीतञ्च` (धा.पा.1081) इत्यदादौ पाठाददादित्वाच्छपो लुक्।।

