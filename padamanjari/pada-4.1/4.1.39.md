---
index:  4.1.39
sutra:  वर्णादनुदात्तात्तोपधात्तो नः
vritti:  padamanjari
---

वर्णानां तणतिनितान्तानामिति । तशब्दान्तानामेतादीनां णशब्दान्तानां सोणादीनां तिशब्दान्तानां शितिप्रभृतीनां निशब्दान्तानां पृश्निप्रभृतीनां तकारान्तानां च पृषत्प्रभृतीनां वर्णवाचिनामादिरुदात्तो भवतीत्यर्थः । गतिस्वरेणेति । `गतिरनन्तरः` इत्यनेन । घृतादित्वादिति । `घृतादीनि` इति फिषि पठ्यते । पिशङ्गादिति । `लघावन्ते` इति मध्योदात्तत्वादुत्तरसूत्रेण ङीषि प्राप्ते हीब्विधीयते ।
असितपलितयोरिति । `वर्णानां तणतिनितान्तानाम्` इत्याद्युदात्तावेतौ ।
छन्दसीत्यादि । `तो नः` इति नकारे प्राप्ते क्नशब्दं ङीप्सहितमिच्छन्ति ।
भाषायामपीष्यते इति । भाष्ये तु नैतत्प्रदशितम् । अवदातशब्दो न वर्णवाची, किं तर्हि ? विशुद्धवाची । एवं ह्याह---
त्रीणि यस्यावदातानि विद्या योनिश्च कर्म च ।
एतत्त्रयं विजानीहि ब्राह्मणाध्यस्य लक्षणम् । इति ।
तेनावदातेत्यत्र ङीब्न भवति ।
