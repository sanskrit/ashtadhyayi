---
index:  3.1.76
vrittiindex:  151
sutra:  तनूकरणे तक्षः
vritti:  tattvabodhini 
---

अतक्षीदिति। `नेटि` इति वृद्धिनिषेधः। इडभावे तु-- अताक्षीत्। प्रणिक्षतीति। `उपसर्गादसमासेऽपी`ति नित्यं णत्वम्। `वा निंसनिक्षनिन्दा`मिति तु कृद्विषयम्। `ण्वुलतृचौ`। प्रणिक्षिकः। प्रनिक्षकः। प्रणिक्षिता। प्रनिक्षिता। अवज्ञेत्यादि। सूर्क्षणमादरस्ततोऽन्यदसूर्क्षणित्यमरग्रन्तार्थः। यदि तु सूर्क्षणमनादर इत्युच्येत तर्हि असूर्क्षणमवज्ञापर्यायो न स्यादिति भावः। काक्षि। काङ्क्षा -इच्छा। द्राक्षि ध्राक्षि ध्वाक्षि। घोरवासितं-- घोरशब्दः। वासृ शब्दे। ध्वाङ्क्षतीति। ध्वाङ्क्ष--- काकः। द्राक्षि। धातोः `गुरोश्च हलः` इति `अ` प्रत्यये द्राक्षा। यवादिगणे निपातनान्नलोपः। द्राक्षामान्। इह मतोर्वत्वं तु न भवति, `अयवादिभ्य` इत्युक्तेः। तूष तुष्टौ। दिवादौ तु ह्रस्वोपधः। मूष स्तेये। संज्ञायां क्वुनि `मूषकः`। क्र्यादौ तु ह्रस्वोपधोऽयम्। भूष अलङ्कारे। अयं चुरादावपि। ईष उच्छे। `गुरोश्च हलः` इत्यप्रत्यये `ईषा लाङ्गलदण्डः`। कष खष। षान्तौ। `शिषे`त्ययमप्यनिक्टो न तु रौधादिक एव, संकोचे मानाऽभावादित्यभिप्रेत्योदाहरति-- शेष्टा। अशिक्षदित्यादि।

