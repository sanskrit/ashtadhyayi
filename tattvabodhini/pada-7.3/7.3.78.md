---
index:  7.3.78
vrittiindex:  170
sutra:  पाघ्राध्मास्थाम्नादाण्दृश्यर्तिसर्तिशदसदां पिबजिघ्रधमतिष्ठमनयच्छपश्यच्र्छधौशीयसीदाः
vritti:  tattvabodhini 
---

पाघ्राध्मा। पा पाने। पा रक्षणे इति तु न गृह्यते, लुग्विकरणत्वात्। `द्रष्ट्रि` इति केषांचित्पाठस्तत्र `सृजिदृशो`रित्यम्। अर्तीत्यादौ ऋच्छादेशाद्यभाव इव सौत्रत्वात्पश्यादेशाऽभाव इति बोध्यम्। `दृश्यर्त्ती`ति पाठस्तु निर्दुष्ट एव। पादीनामिति। एकादशानामेषां यथासङ्ख्यमेकादश- पिबाद्यादेशाः स्युरित्यर्थः। `ष्ठिवुक्लमुचमा`मित्यतः शितीत्यनुवर्तते। स च कर्मधारय इत्यभिप्रेत्याह-- इत्संज्ञकशकारादाविति। शकारादाविति किम् ?। पपे। जिघ्रे। दध्मे। शितीति बहुव्रीहिरित्यभ्युपगमे त्विह पिबाद्यादेशाः स्युरेव। 

