---
index:  2.2.14
vrittiindex:  621
sutra:  कर्मणि च
vritti:  tattvabodhini 
---

कर्मणि च। क्तेनेति नानुवर्तते, `क्तेन च पूजाया`मति निषेधवैयर्थ्यप्रसङ्गात्। षष्ठी त्वनुवर्तते, किंतु सापि या काचित्कर्मणि षष्ठी न गृह्यते। `अपां रुआष्टे`त्यादावनेनैव सिद्धौ `तृजकाभ्यां कर्तरी`ति निषेधवैयर्थ्यापत्तेः। किं च `इध्मव्रश्चनः`इत्यादौ समाससिद्धये वचनं कर्तव्यं स्यात्। न च `कृद्योगलक्षमा षष्ठी समस्यते`इति वार्तिकमस्त्येवेति वाच्यं, तस्य सिद्धान्ते प्रत्याख्यानात्। ततश्च निपातानामनेकार्थत्वादितीत्यर्थे चशब्दोऽयं, तदाह कर्मणीति या षष्ठीति। सप्तम्येकवचनान्तं पदमुच्चार्य या षष्ठी विहिता परिषेषिता वेत्यर्थः। मियमसूत्राणां विधिरूपेण निषेधरूपेण वेति द्वेधा प्रवृत्तेः स्वीकृतत्वात्। गवां दोह इति। `अगोपेने`त्युपन्यासस्त्विह उभयप्राप्तिप्रदर्शनार्थः। अथ कथं `शब्दानुशासन`मिति?। अत्र व्याचख्युः--शब्दानामितीयं षष्ठी `कर्तृकर्मणो`रिति विहिता, न तु `उभयप्राप्तौ`इत्यनेन, आचार्यस्य कर्तुः वस्तुतः सत्त्वेऽपीहानुपादानात्। `कृत्वोर्थप्रयोगे---`इत्यतः `प्रयोगे` इत्यनुवर्तनात्कर्तृकर्मणोरूपादान एवायं नियम इति स्वीकारात्। `आश्चार्यो गवां दोहोऽगोपेने`त्यत्र हि आश्चर्यं प्रतिपाद्यं तच्च यद्यशिक्षितो दोग्धा दुर्दोहा गावश्च दोग्धव्यास्तदैव निर्वहति न त्वन्यथा। अतः कर्तृकर्मणोर्विशिष्योपादानादस्तूभयप्राप्तिः, इह तु `शब्दानामिदमनुशासनं, न त्वर्थाना`मित्यर्थनिवृत्तिपरं वाक्यं, न तु कर्तृविशेषनिवृत्तिपरमतो नास्त्युभयप्राप्तिः। अस्तु यथाकथंचिदुभयप्राप्तिः, तथापि न क्षतिः, `उभयप्राप्तौ`इति सूत्रे `अविशेषेणविभाषे`ति पक्षस्यापि विद्यमानतया नियमाऽप्रवृत्तिपक्षे`आचार्यस्य शब्दानुसासनमि`ति प्रयोगसम्भवात्। यदि वा शेष लक्षणा षष्ठीति व्याख्यायते, तदा तु समासनिषेधशङ्कैवात्र नास्तीति।

