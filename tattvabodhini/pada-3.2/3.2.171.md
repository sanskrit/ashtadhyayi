---
index:  3.2.171
vrittiindex:  783
sutra:  आदृगमहनजनः किकिनौ लिट् च
vritti:  tattvabodhini 
---

आदृग। `ऋदोर`बितिवदादिति दकारो मुखसुखार्थो, न त्वयं तकारः। तेन तत्परत्वाऽभावादृ इत्येनेन दीर्घोऽपि गृह्यते।ततुरिः। जगुरिः। तृ? प्लवनतरणयोरित्यस्य, गृ? निगरण इत्यस्य च `बहुलं छन्दसी` त्युत्वे रूपमिति प्राञ्चः। वस्तुतस्तु आदित्यादि प्रकृतिविशेषणम्। उदाहरणं प्रपञ्चमात्रम्। किकिनौ लिट्चेत्येतावन्मात्रमेव विवक्षितम्। तथा च वार्तिकं-- `किकिनावुत्सर्गश्छन्दसि सदादिभ्यो दर्शना`दिति। उदाह्मतं च भाष्ये-- सेहिर्नेमिरित्यादि। एवं स्थिते आदिति तपरकरणेऽपि न क्षतिरिति ध्वनयन्नाह-- आदन्तादृदन्तादिति। बभ्रिर्वज्रमिति। `न लोके` ति षष्ठीनिषेधाद्द्वितीया। किकिनोः स्थाने तिबादयो न, `लिड्व`दित्यतिदेशेन स्वरूपाऽबाधेनैव कार्यातिदेशात्। छान्दससूत्रद्वयोपन्यसनं भाषायां धाञित्यादिवार्तिकविषयविवेचनार्थम्। इह च वार्तिके गमिर्यद्यपि न दृश्यते तथापि धातुवृत्तौ, क्वचिद्वृत्तिपुस्तके च दर्शनादुपन्यस्तः। जग्मिरिति। `गमहनजने`त्युपधालोपः। जघ्निरिति। `अभ्यासाच्चे`ति कुत्वम्। 

