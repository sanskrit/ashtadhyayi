---
index:  7.2.86
vrittiindex: 
sutra:  युष्मदस्मदोरनादेशे
vritti:  balamanorama 
---

युष्मदस्मदोरनादेशे। `अष्टन आ विभक्तौ` इत्यत आ इति विभक्ताविति चानुवर्तते। `रायो हली`त्यतो हलीत्यनुवृत्तं विभक्तिविशेषणम्। तदादिविधिः। तदाह-अनयोरिति। युष्मदस्मदोरन्त्यस्येत्यर्थः। वस्तुतस्तु हलीति नानुवर्तनीयम्। `योऽचि` इत्यजादौ यत्वविधानेन परिशेषादेव तत्सिद्धेः। युवाभ्याम् आवाभ्यामिति। युष्मद् भ्याम्, अस्मद् भ्यामिति स्थिते युवावादेशयोर्दकारस्य आत्वे सवर्णदीर्घ इति भावः। ?त्र हलीत्यनुवृत्तौ `योऽची`त्यज्ग्रहणं मास्तु। हलादावात्वस्य विशेषविहितत्वादेव यत्वनिवृत्तिसिद्धेरिति भाष्ये स्पष्टम्। युष्माभिः अस्माभिरिति। `युष्मदस्मदोरनादेशे` इत्यात्वे सवर्णदीर्घ इति भावः। अथ चतुर्थी। युष्मद् ए, अस्मद् ए इति स्थितौ `त्वमावेकवचने` इति प्राप्ते-।

