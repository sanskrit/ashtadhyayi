---
index:  1.1.39
vrittiindex:  400
sutra:  कृन्मेजन्तः
vritti:  tattvabodhini 
---

कृन्मेजन्तः। अत्र `मेजन्त`इत्येतच्छ�तत्वात्कृत एव विशेषणं नतु कृदन्तस्याऽश्रुतस्य। अन्यथा `प्रतामौ` `प्रतामः`। लवमाचष्टे णौ क्विपि णिलोपे वस्योठि वद्धौ च `लौः`---अत्रापि प्रसज्यतेति भावः। भवति ह्येतत्प्रत्ययलक्षणेन कृदन्तम्, एजन्तं च श्रूयते इति, तदाह--कृद्यो मान्त एजन्त इति। स्मारं स्मारमिति। स्मरतेः`आभीक्ष्ण्ये णमुल्`। वृद्धिः। रपरत्वम्। `नित्यवूप्सयोः`इति द्वित्वम्। जीवसे इति। `तुमर्थे सेसेन्`इत्यसेप्रत्ययः। पिबध्यै इति। `तुमर्थे` इत्यनेनैव `शध्यै`प्रत्ययः। `पाघ्रे`ति पिबादेशः। `येन विधिस्तदन्तस्ये`त्यनेनैव सिद्धे सूत्रेऽन्तग्रहणमौपदेशिकप्रतिपत्त्यर्थं, तेनेह न---आधये। चिकीर्षवे। लक्षणप्रतिपदोक्त--संनिपातपरिभाषाभ्यां सिद्धे तयोरनित्यत्वज्ञापनायेदमिति मनोरमायां स्थितम्। एतच्च `अव्ययादाप्सुप`इत्यत्राव्ययात्परस्य सुपो लु'गिति यथाश्रुतव्याख्यानमभिप्रेत्योक्तम्। `अव्ययाद्विहिकस्ये`ति व्याख्याने त्वाधये इत्यादौ अव्ययसंज्ञामनिष्टान्तरमूह्यम्।

