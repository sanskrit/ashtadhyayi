---
index:  6.1.29
vrittiindex:  167
sutra:  लिङ्यङोश्च
vritti:  balamanorama 
---

लिङ्यङोश्च। लिट् च यङ् चेति द्वन्द्वात्सप्तमी। `प्यायपी`ति सूत्रमनुवर्तते। तदाह--लिटि यङि चेति। ननु प्यायेर्लिटि दित्वं बाधित्वा परत्वात्पीभावे द्वित्वे `एरनेकाच`इति यणि `पिप्ये` इति रूपमिष्यते। तत्र द्वित्वं बाधित्वा परत्वात् पीभावे कृते पुनर्द्वित्वं न संभवति, `विप्रतिषेधे यद्वाधितं तद्बाधितमेवे`ति न्यायादित आह-- पुनः प्रसङ्गेति। `पुनः प्रसङ्गविज्ञानात्सिद्ध`मिति परिभाषा। विप्रतिषेधे बाधितस्यापि पुनः प्रवृत्तेरभ्युपगमात्कृतेऽपि पीभावे द्वित्वादिकं सिद्धमिति तदर्थः।

