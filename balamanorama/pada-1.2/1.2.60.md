---
index:  1.2.60
vrittiindex:  809
sutra:  फल्गुनीप्रोष्ठपदानां च नक्षत्रे
vritti:  balamanorama 
---

फल्गुनी। `नक्षत्रे` इति प्रथमाद्विवचनम्। नक्षत्रे यद्यभिधीयते इत्यर्थः। चेन द्वयोरित्यनुकर्षः। तदाह--द्वित्वे इति। पूर्वं प्रोष्ठपदे इति। स्त्रीत्वादौङः शीभावः। `प्रोष्ठपदा भाद्रपदा स्त्रिया`मित्यमरः। फल्गुन्यौ माणविके इति। फल्गुनीनक्षत्रयुक्तकाले जाते इत्यर्थः। `नक्षत्रेण युक्तः` इत्यण्। `लुबविशेषे` इति लुप्। ततो जातार्थे `फल्गुन्यषाढाभ्यां टाऽनौ` इति टः। टित्त्वान्ङीप्।

