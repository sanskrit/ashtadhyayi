---
index:  2.3.70
sutra:  अकेनोर्भविष्यदाधमर्ण्ययोः
vritti:  nyasa
---

`अकस्य भविष्यति काले` इति। नाधमर्ण्ये, तस्य तत्रासम्भवात्। `इनस्तु भविष्यदाधमर्ण्ययोः` इति। तस्योभयोरपि सम्भवात्। ननु च साम्यादिह संख्यातानुदेशेन भवितव्यम् ? नैतदस्ति; स्वरितेन हि संख्यातानुदेशो भवति, न चेह तदर्थं स्वरितत्वं प्रतिज्ञायते। `कटं कारको व्रजति` इति। `तुमुन्ण्वुलौ` (3.3.10) इत्यादिना ण्वुल्। `ग्रामं गमी` इति। गमेरिनिः। स च `भविष्यति गम्यादयः` (3.3.3) इति वचनाद्भविष्यत्कालविषयः। `शतं दायी` इति। `आवश्यकाधमर्ण्ययोर्णिनिः` (3.3.170)। `यवानां लावकः` इति। `ण्वुलतृचौ` (3.1.133) इति ण्वुल्। `अवश्यं कारी` इति। आवश्यके णिनिः। `वर्षशतस्य पूरकः` इति। `पूरी आप्यायने` (धा.पा.1151) चौरादिकः। तस्मात् `ण्वुल्तृचजौ` (3.1.133) इति भविष्यत्काले ण्वुल्। स हि त्रिषु कालेषु भवति। `भविष्यदधिकारविहितस्याकस्येदं ग्रहणम्` इति। इह हि भविष्यदिति स्वर्यते। स्वरितेनाधिकारावगतिर्भवति। तेन भविष्यदधिकारविहितस्येदमकस्य ग्रहणम्, न सर्वस्य।।

