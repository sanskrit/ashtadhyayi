---
index: 2.3.50
index_padded: 2.3.050

sutra: षष्ठी शेषे
vritti: mahabhashyam
---

 षष्ठी शेषे 508 (अथ षष्ठीप्रकारणम्) (324 शेषषष्ठीसूत्रम् ।2.3.3। आ.2सू.) (शेषशब्दार्थनिरूपणाधिकरणम्) (आक्षेपभाष्यम्) शेष इत्युच्यते। कः शेषः?।। (समाधानभाष्यम्) कर्मादिभ्यो ये ऽन्ये ऽर्थाः स शेषः।। (आक्षेपभाष्यम्) यद्येवं शेषो न प्रकल्पते। न हि कर्मादिभ्योन्येर्थाः सन्ति।। इह तावद्--राज्ञः परुषः इति राजा कर्ता, पुरुषः संप्रदानम्। वृक्षस्य शाखा इति वृक्षः शाखाया अधिकरणम्। तथा यदेतत्स्वं नाम चतुर्भिरेतत्प्रकारैर्भवति--क्रयणाद्, अपहरणाद्, याञ्ञ्चायाः, विनिमयादिति। अत्र च सर्वत्र कर्मादयः सन्ति।। (समाधानभाष्यम्) एवं तर्हि कर्मादीनामविवक्षा शेषः।। (आक्षेपभाष्यम्) कथं पुनः सतो नामाविवक्षा स्यात्?।। (समाधानभाष्यम्) सतोप्यविवक्षा भवति। तद्यथा--अलोमिका एडका, अनुदरा कन्येति।। असतश्च विवक्षा भवति। तद्यथा--समुद्रः कुण्डिका। विन्ध्यो वर्धितकमिति।। (शेषग्रहणप्रयोजनाधिकरणम्) (आक्षेपभाष्यम्) किमर्थं पुनः शेषग्रहणम्?।। (1527 समाधानवार्तिकम् ।। 1) - प्रत्ययावधारणाच्छेषवचनम् - (भाष्यम्) प्रत्ययावधारणाच्छेषग्रहणं कर्तव्यम्। प्रत्यया नियताः, अर्था अनियताः। तत्र षष्ठी प्राप्नोति। तत्र शेषग्रहणं कर्तव्यं षष्ठीनियमार्थम्---शेष एव षष्ठी भवति, नान्यत्रेति ।। (1528 समाधानवार्तिकम् ।। 2 ) - अर्थावधारणाद्वा - (भाष्यम्) अथ वा अर्था नियताः, प्रत्यया अनियताः, ते शेषेऽपि प्राप्नुवन्ति। तत्र शेषग्रहणं कर्तव्यं शेषनियमार्थम्--शेषे षष्ठ्येव भवति नान्येति।। (शेषग्रहणप्रत्याख्यानभाष्यम्) अर्थनियमे शेषग्रहणं शक्यमकर्तुम्। कथम्?। अर्था नियताः, प्रत्यया अनियताः। ततो वक्ष्यामि--षष्ठी भवतीति। तन्नियमार्थं भविष्यति--यत्र षष्ठी चान्या च प्राप्नोति तत्र षष्ठ्येव भवतीति।। (1529 आक्षेपवार्तिकप्रथमखण्डम् ।। 3 ) - षष्ठी शेष इति चेद्विशेष्यस्य प्रतिषेधः - (भाष्यम्) षष्ठी शेष इति चेद्विशेष्यस्य प्रतिषेधो वक्तव्यः। राज्ञः पुरुष इत्यत्र राजा विशेषणम्, पुरुषो विशेष्यः। तत्र प्रातिपदिकार्थो व्यतिरिक्त इति कृत्वा प्रथमा न प्राप्नोति। तत्र षष्ठी स्यात् तस्याः प्रतिषेधो वक्तव्यः।। (1530 आक्षेपवार्तिकद्वितीयखण्डम् ।। 4) - तत्र प्रथमाविधिः - (भाष्यम्) तत्र षष्ठीं प्रतिषिध्य प्रथमा विधेया। राज्ञः पुरुषः।। (आक्षेपपरिहारभाष्यम्) उक्तं पुर्वेण। किमुक्तम्!। न वा वाक्यार्थत्वाद् इति । यदत्राधिक्यं वक्यार्थः सः ।। (आक्षेपभाष्यम्) कुतो नु खल्वलेतत्--पुरुषे यदाधिक्यं स वाक्यार्थ इति, न पुना राजनि यदाधिक्यं स वाक्यार्थः स्यात्।। (समाधानभाष्यम्) अन्तरेणापि पुरुषशब्दस्य प्रयोगं राजनि सोर्थो गम्यते, न पुनरन्तरेण राजशब्दस्य प्रयोगं पुरुषे सोर्थो गम्यते।। अस्ति कारणं येनैतदेवं भवति।। किं कारणम्?। राजशब्दाद्धि भवान् षष्ठीमुच्चारयति। अङ्ग हि भवान् पुरुषशब्दादप्युच्चारयतु गंस्यते सोर्थः।। (आक्षेपभाष्यम्) ननु च नैतेनैवं भवितव्यम्। न हि शब्दकृतेन नामार्थेन भवितव्यम्। अर्थकृतेन नाम शब्देन भवितव्यम्।। (समाधानभाष्यम्) तदेतदेवं दृश्यताम्--अर्थरूपमेवैतदेवंजातीयकं येनान्तरेणापि पुरुषशब्दस्य प्रयोगं राजनि सोर्थो गम्यते।। किं पुनस्तत्?। स्वामित्वम्।। किं कृतं पुनस्तत्?। स्वकृतम्।। तद्यथा--प्रातिपदिकार्थानां क्रियाकृता विशेषा उपजायन्ते तत्कृताश्चाख्याः प्रादुर्भवन्ति--कर्म करणमपादानं संप्रदानमधिकरणम्--इति। ताश्च पुनर्विभक्तीनामुत्पत्तौ कदाचिन्निमित्तत्वेनोपादीयन्ते कदाचिन्न।। (आक्षेपभाष्यम्) कदा विभक्तीनामुत्पत्तौ निमित्तत्वेन नोपादीयन्ते?।। (समाधानभाष्यम्) यदा व्यभिचरन्ति प्रातिपदिकार्थम्। यदा हि न व्यभिचरन्ति, आख्याभूता एव तदा भवन्ति--कर्म करणमपादानं संप्रदानमधिकरंणमिति।। (आक्षेपभाष्यम्) यथैव तर्हि राजनि स्वकृतं स्वामित्वं तत्र षष्ठी भवति। एवं पुरुषेऽपि स्वामिकृतं स्वत्वं तत्र षष्ठी प्राप्नोति।। (समाधानभाष्यम्) राजशब्दादुत्पद्यमानया षष्ठ्याभिहितः सोर्थ इति कृत्वा पुरुषशब्दात्षष्ठी न भविष्यति।। (आक्षेपभाष्यम्) न तर्हीदानीमिदं भवति--पुरुषस्य राजेति?।। (समाधानभाष्यम्) भवति। राजशब्दात्तु तदा प्रथमा।। (आक्षेपभाष्यम्) न तर्हीदानीमिदं भवति--राज्ञः पुरुषस्येति?।। (समाधानभाष्यम्) भवति बाह्यमर्थमभिसमीक्ष्य।। षष्ठी शेषे ।। 50 ।। 