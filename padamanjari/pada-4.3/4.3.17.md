---
index:  4.3.17
sutra:  प्रावृष एण्यः
vritti:  padamanjari
---

प्रवर्पतीति प्रावृट्, क्विपि `नहिवृति` इत्यादिना दीर्घः । प्रावृषेण्य इति । भवार्थे प्रत्ययः, जाते तु प्रावृषष्ठपं वक्ष्यति । `रषाभ्याम्` इत्येव सिद्धे प्रत्यये णकारोच्चारणम्---प्रावृषेण्यमाचष्टे प्रावृषेण्ययतेः क्विप्, णिलोपः, `लोपो व्योर्वलि` इति यलोपः, प्रावृषेणित्यत्र णत्वार्थम् ; अन्यथा `पदान्तस्य` इति प्रतिषेधः स्यात् ।।
