---
index:  1.1.20
vrittiindex:  182
sutra:  दाधा घ्वदाप्
vritti:  tattvabodhini 
---

दाधा घ्वदाप्। इह दारूपाश्चत्वारः-- डुदाञ् दाने। दाण् दाने। दो अवखण्?डने। देङ् रक्षणे। धारुपौ तु द्वौ--- डुधाञ् धारणपोषणयोः। धेट् पाने। अनुबन्धानामनेकान्तत्वात् `आदेच उपदेशे` इत्यात्वेदोदेङ्धेटामनुकरणे दादारूपत्वमस्ति। एवं च दाश्च दाश्च दाश्च दाः। धाश्च धाश्च धौ। दाश्च धौ च दाधा इति विग्रहः। दाप्दैपौ विनेति। दाप् लवने। दैप् शोधने-- एतद्भिन्ना इत्यर्थः। दैपः पित्त्वमिह प्रतिषेधार्थं, न त्वनुदात्तार्थम्, `अनुदात्तौ सुप्पितौ` इति प्रत्ययस्यैव पितोऽनुदात्तत्वात्। न च दैपो लाक्षणिकत्वान्नाऽस्य प्रतिषेध इति शङ्क्यं, पित्करणस्यानर्थक्यप्रसङ्गात्। इदमेव च दैपः पित्त्वं `गामादाग्रहणेष्वविशेषः` इति परिभाषाया ज्ञापकमित्याहुः। अदाबिति किम् ?। दातं बर्हिः। लूनमित्यर्थः। इह `दो दद्धो`रिति दद्भावो न। अवदातं मुखम्। शुद्धमित्यर्थः। इह तु `अच उपसर्गा` दिति तादेशो न।

