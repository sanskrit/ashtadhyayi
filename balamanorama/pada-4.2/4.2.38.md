---
index:  4.2.38
vrittiindex:  1226
sutra:  भिक्षादिभ्योऽण्
vritti:  balamanorama 
---

भिक्षादिभ्योऽण्। तस्य समूह इत्येव। भैक्षमिति। अत्र `अचित्तहस्ती`ति वक्ष्यमाणठगपवादोऽण्। गार्भिणमिति। गर्भशब्दान्मत्वर्थीये इन्प्रत्यये कृते प्रत्ययः परश्च आद्युदात्तश्चेति इकारस्य उदात्तत्वे `अनुदात्तं पदमेकवर्ज`मिति शिष्टस्यानुदात्तत्वे गर्भिन्शब्दः अनुदात्तादिः। ततो नान्तलक्षणङीपि तस्य `अनुदात्तो सुप्पितौ` इत्यनुदात्तत्वे गर्भिणीशब्दोऽप्यनुदात्तादिरेव। ततः समूहेऽर्थे `अनुदात्तादेर`ञिति वक्ष्यमाणे अञि प्राप्ते भिक्षादित्वादणिति भावः। अणि प्रत्ययस्वरेणान्तोदात्तत्वम्, अञि तु `ञ्नित्यादिर्नित्यम्` इत्याद्युदात्तत्वमिति स्वरे विशेषः। अणि टिलोपाऽभावोऽपि प्रयोजनमिति दर्शयति--इह भस्येति। गर्भिणीशब्दादणि सति `भस्याऽढे` इति पुंवत्त्वेन ङीपो निवृत्तौ गर्भिन् अ इति स्थिते `नस्तद्धिते` इति टिलोपे प्राप्ते सतीत्यर्थः। 

