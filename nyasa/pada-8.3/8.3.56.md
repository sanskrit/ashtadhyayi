---
index:  8.3.56
sutra:  सहेः साडः सः
vritti:  nyasa
---

`साडÜपस्य` इति। साडित्येतद्रूपमापन्नस्येत्यर्थः। `जलाषाट्` इति। जलं सहत इति `भजो ज्विः` (3.2.62) इत्यनुवर्त्तमाने `छन्दसि सहः` (3.2.63) इति ण्विः, `अत उपधायाः` (7.2.116) इति वृद्धिः, `हो ढः` (8.2.31) इति ढत्वम्, तस्य जश्त्वम्--डकारः, `अन्येषामपि दृश्यते` (6.3.137) इति दीर्घः। सकारस्योष्मणो घोषवत आन्तरतम्यात् तादृश एव षकारः। `सह डेन` इत्यादि। डीङः `सप्तम्यां जनेर्डः` (3.2.97) इत्यनुवर्त्तमाने `अन्येष्वपि दृश्यते` (3.2.101) इति डप्रत्ययः; अपिशब्दस्य सर्वोपाधिव्यभिचारार्थत्वात्। सह डेन वर्त्तत इति `तेन सहेति तुल्ययोगे` (2.2.28) इति बहुव्रीहिः, `वोपसर्जनस्य` (6.3.82) इति सहशब्दस्य सभावः, सडस्यापत्यमिति अत इञि (4.1.95) `यस्येति च` (6.4.148) इत्यकारलोपः, आदिवृद्धौ च साडिरित्येतद्रूपं भवतीति, असति सहेरित्येतस्मिन् मूर्घन्यः प्रसज्येत। `अचः परस्मिन् पूर्वविधौ` (1.1.57) इत्यकारस्य स्थानिवत्त्वान्नास्ति साडित्येतत्तद्रूपमिति चेत्? न; `पूर्वत्रासिद्धे न स्थानिवत्` (जै.प.वृ.48) इति स्थानिवद्भावनिषेधात्। नन्वेवमपि नैवात्र साडित्येतद्रूपमस्ति? षत्वे कर्त्तव्ये बहिरङ्गाया वृद्धेरसिद्धत्व#आत्। इहापि तर्हि न स्यात्--जलाषाडिति? षत्वे कर्त्तव्ये बहिरङ्गाया वृद्धेरसिद्धत्वादेव; सा ह्यङ्गमाश्रित्य भवति, अङ्गसंज्ञा च प्रत्यये सति, प्रत्ययो ह्यु पपदाश्रय इति व्यक्तमुपधादृद्धेर्वहिरङ्गत्वम्। षत्वं त्वन्तरङ्गं साङ्भूतस्य विधीयत इति `असिद्धं बहिरङ्गमन्तरङ्गे` (व्या.प.42) इत्यसिद्धत्वात् षत्वं न भविष्यतीति वचनमिदमनर्थकं स्यात्। तस्मान्मा भूद्वचनस्य वैयर्थ्यमिति नैयं परिभाषोपतिष्ठते। `तुरासाहम्` इति। द्वितदीयैकवचनान्तमेतत्। क्वचित् `जलासाहम्` इति पाठः, स त्वयुक्तः; इष्टत्वादिह षत्वस्य। तथा च वक्ष्यति--(8.3.108) `सवनादिष्वश्वसनिग्रहणमनिणोऽपि षत्वं भवतीति ज्ञापनार्थम्। तेन जलाषाहम्। अश्वषाहमित्येतत् सिद्धं भवति` इति।
`स इति किम्` इति। एवं मन्यते--अलोऽन्त्यपरिभाषया (1.1.52) अन्तस्य तावङ्डकारेण भवितव्यम्, अन्तस्य भवन्नान्तरतम्याडुकारः स्यात्, एतच्चायुक्तम्; डकारस्य डकारविधाने प्रयोजनाभावात्। तस्मादन्तरेणापि सग्रहणं सकारस्यैव भविष्यति। इतरस्तु `स` इत्येतस्मिन्नसति `अनन्त्यविकारेऽन्त्यसदेशस्य` (व्या.प.63) इत्याकारस्य द्विमात्रिकस्यान्तरतम्यात् तादृश ऋकारो मूर्धन्यः स्यादित्यनेनाभिप्रायेणआह--`आकारस्य मा भूत्` इति।।

