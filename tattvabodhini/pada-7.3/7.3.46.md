---
index:  7.3.46
vrittiindex:  414
sutra:  उदीचामताः स्थाने यकपूर्वायाः
vritti:  tattvabodhini 
---

उदीचाम्। यकौ पूर्वौ यस्याः सा। अर्थगतं स्त्रीत्वमाकारे आरोप्य `यकपूर्वाया`इति स्त्रीलिङ्गनिर्देशः। तेन स्त्रीप्रत्ययो लभ्यत इत्यह--स्त्रीप्रत्ययाऽकारस्येति। अत्र `न यासयो`रित्यतो `ने`ति वर्तते। यकपूर्वस्य स्त्रीप्रत्ययाऽऽकारस्य स्थाने योऽकारस्तस्य कात्पूर्वस्योदीचां मते इत्त्वं नेत्यक्षरार्थः। एवं स्थिते फलितमाह---इद्वास्यादिति। एवमग्रेऽप्यूह्यम्। `षष्ठी स्थानेयोगे`त्यनेनैव लब्धे सूत्रे स्थानग्रहणमनूद्यमानविशेषणेषु परिभाषानोपतिष्ठत, तदा औपगवीय इत्यादावेव `वृद्धाच्छः`स्यात् नतु `शलीयः``मालीय`इत्यादौ।तत्र ह्याकारवृद्धेरिक्स्थानिकत्वाऽभावात्। तथा `अतो गुणे`इत्यत्रेक्परिभाषोपस्थितौ `एधे``पचे``यजे`इत्यादावेव पररूपं स्यात्। `टित आत्मनेपदाना`मिति इट एत्वे कृत्वे इक्स्थानिकत्वादेकारगुणस्य। `भवन्ती``पचन्ती`त्यादौ न स्यात्, तत्रेक्स्थानिकत्वाऽभावादकारगुणस्येत्यपि बोध्यम्। नव्यास्तु वृद्धाच्छं बाधित्वा `अणृगयनादिभ्यः`इत्यण्प्रत्ययो यथा स्यादित्येतदर्थभृगयनादिगणे व्याकरणशब्दः पठ�ते। यद्यनूद्यमानविशेषणेषु परिभाषा उपतिष्ठेरन् तर्हि तत्पठनं व्यर्थं स्यात्। आकारवृद्धेरिक्स्थानिकत्वाऽभावने वृद्धसंज्ञाया अभावाच्छस्याऽप्रवृत्तेः। तथा च तस्मादेव पाठादुक्तार्थज्ञापनसंभवे स्थानेग्रहणमिह स्पष्टर्थमित्याहुः। साङ्काश्यिकेति। शङ्काशेन निर्वृत्तं नगरं साङ्काश्यं, `वृञ्छ`णादिसूत्रेण `सङ्काशादिभ्योः ण्यः`। ततो भवार्थे `धन्वयोपधाद्वुञ्`। अकादेशः। स च साङ्काश्यभवां स्त्रियमाहेति तदकारस्यापि वैकल्पिकमित्त्वं स्यात्, तस्मादात इत्युक्तम्। अत्र वदन्ति--यथाऽयमकारो नाऽऽकारस्थानिकः, एवं स्त्रीप्रत्ययस्थानिकोऽपि नेति व्द्यङ्गविकलमेतत्, `अके`ति समुदायस्य स्त्रीवाचकवुञ्स्थानिकत्वेऽप्यकारमत्रस्याऽतथात्वात्। तस्मादात इति स्पष्टार्थमेवेति। शुभंया इति। `अन्येभ्योऽपि दृश्यते`इति विच्। `शुभ`मिति मान्तो निपातः।

