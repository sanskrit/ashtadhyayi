---
index:  1.4.18
vrittiindex:  229
sutra:  यचिभम्
vritti:  balamanorama 
---

भसंज्ञया पदसंज्ञाबाधान्न जश्त्वमिति समाधातुं भसंज्ञासूत्रमाह--यचि भं। य्च अश्चेति समाहाद्वन्द्वः। `स्वादिष्वसर्वनामस्थाने` इत्यनुवृत्तं `यची`त्यनेन विशेष्यते। `यस्मिन्विधि`रिति तदादिविधिः। तदाह--यकारादिष्वित्यादिना। एवंच दत्-असित्यत्र `दत्` इत्यस्य भसंज्ञया पदसंज्ञाबाधान्न जश्त्वमिति भावः। ननु पदभसंज्ञयोरिह समावेशः कुतो न स्यात्। नच`विप्रतिषेधे परं कार्य`मिति परैव भसंज्ञा भवतीति वाच्यं, विरोध हि विप्रतिषेधः। 

