---
index: 3.2.167
sutra: नमिकम्पिस्म्यजसकमहिंसदीपो रः
vritti: balamanorama
---

<<नमिकम्पिस्म्यजसकमहिंसदीपो रः>> - नमिकम्पि । नमि, कम्पि, स्मि, अजस, कम, हिंस, दीप् एषां द्वन्द्वात्पञ्चम्येकवचनम् । एभ्यः सप्तभ्यो रप्रत्ययः स्यात्तच्छीलदिष्वित्यर्थः । अजसधातोर्धातुपाठेऽदर्शनादाह —  जसिर्नञ्पूर्व इति ।जसु मोक्षणे॑अयं नञ्पूर्वः शक्तिस्वभावात् क्रियासातत्ये वर्तते इत्यर्थः । निपातनाद्धातुना नञः समासे "नलोपो नञः" इति नलोपः । 