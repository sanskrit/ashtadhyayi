---
index:  1.1.59
vrittiindex:  89
sutra:  द्विर्वचनेऽचि
vritti:  balamanorama 
---

द्विर्वचनेऽचि। द्विरुच्यते येन परनिमित्तेन तद्द्वर्वचनं। द्वित्वनिमित्तमिति यावत्। अचीत्यस्य विशेषणमिदम्। `अचः परस्मिन्नित्यतोऽच इति, `स्थानिवदादेश` इत्यत आदेश इति, न पदान्तेत्यतो नेति चानुवर्तते। द्विर्वचन इत्यावर्तते। एवं च `द्वित्वे कर्तव्ये सती` त्यपि लभ्यते। तदाह--द्वित्वनिमित्तेऽचीत्यादिना। `द्वित्वे कर्तव्ये सती`त्युक्तेः कृते द्वित्वे `चक्रे` इत्यादौ यणादयो भवन्ति। अन्यता तु न स्युः, द्वित्वनिमित्तस्य अचः सत्त्वात्। द्वित्वनिमित्त इति किम् ?। दुद्यूषति। दिव्धातोः सनि द्वित्वात्परत्वादूठि कृते द्वित्वात्प्राग्यण् भवत्येव। तथा च `द्यू` इत्यस्य द्वित्वे दुद्यूषतीति सिध्यति। द्वित्वे कर्तव्ये यणो निषेधे तु दिद्यूषतीत्यभ्यासे इकार एव श्रूयेत। न तूकारः। `द्वित्वनिमित्ते` इत्युक्तौ तूठि परे द्वित्वात्प्राग्यण्यो न निषेधः, ऊठो द्वित्वनिमित्तत्वाऽभावात्। अचीति किम् ? । जेघ्रीयते। अत्र घ्राधातोर्यङि द्वित्वात्प्राक `ई घ्राध्मो`रितीकारादेशो न निषिध्यते। ईत्वस्य द्वित्वनिमित्त यङ्?निमित्तकत्वेऽपि द्वित्वनिमित्ताऽज्निमित्तकत्वाऽभावात्। अचः किम् ?। असूषुपत्। इह स्वापेश्चङि द्वित्वात्प्राक् `स्वापेश्चङी`तिवकारस्य सम्प्रसारणं न निषिध्यते, तस्याऽजादेशत्वाऽभावात्। ततश्च कृते सम्रसारणे सुप् इत्यस्य द्वित्वेऽब्यासे उकारस्य श्रवणं संभवति। संप्रसारणे निषिद्दे तु `स्वप्` इत्यस्य द्वित्वेऽभ्यासे उकारो न श्रूयेत। एवं च प्रकृते यणादेशात्प्राग् `लिटि धातो`रिति द्वित्वे कृ कृ ए इति स्थिते--। 

