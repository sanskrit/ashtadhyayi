---
index:  3.1.39
sutra:  भीह्रीभृहुवां श्लुवच्च
vritti:  nyasa
---

`भीह्रीभृहुवाम्` इति। पञ्चम्यर्थे षष्ठी। सुपां सुपो भवन्तीति। `श्लुवत्` इति। श्लविव श्लुवत्। `तत्र तस्येव` (5.1.116) इति सप्तमीसमर्थाद्वतिः। कार्यातिदेशश्चायम्। अत एवाह--- `श्लुवच्चास्मिन् कार्यं भवति` इति। `द्वित्वमित्त्वञ्च` इति। `श्लौ` (6.1.10) इति द्विर्वचनम्, `भृञामित्` (7.4.76) इतीत्त्वम्। असति ह्यतिदेशे लिडाश्रयं द्विर्वचनमामा व्यवधाने न स्यात्। इत्त्वमपि नैव स्यात्, तद्विधौ हि `णजां त्रयाणां गुणः श्लौ` (7.4.75) इत्यतः श्लावित्यनुवर्त्तते। तस्मात् तस्योभयस्य सिद्धये `श्लुवच्च` इत्यतिदेशः।।

