---
index:  6.1.70
sutra:  शेश्छन्दसि बहुलम्
vritti:  nyasa
---

`जस्शसोः शिः` (7.1.20) इति यः शिरादेशस्तस्यायं लोपो विधीयते। `या क्षेत्रा, या वना` इति। शेर्लोपे कृते प्रत्यलक्षणेन `नपुंसकस्य झलचः` (7.1.72) इति नुम्, `सर्वनामस्थाने चासम्बुद्धौ` (6.4.8) इति दीर्घः, `नलोपः प्रातिपदिकान्तस्य (8.2.7) इति नलोपः।
वेति कर्त्तव्ये बहुलग्रहणं सर्वविधिव्यभिचारार्थम्। `तेन सर्वे विधयश्छन्दसि विक्ल्प्यन्ते` (पु.प.वृ.56), इत्युपपन्नं भवति।।

