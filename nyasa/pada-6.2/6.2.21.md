---
index:  6.2.21
sutra:  आशङ्काबाधनेदियःसु सम्भावने
vritti:  nyasa
---

`शकि शङ्कायाम्` (धा.पा.86) इत्येतस्मात् `गुरोश्च हलः` (3.3.103) इत्यकारप्रत्ययः। केचित्तु घञन्तसय शङ्कशब्दस्य ग्रहणमिति वर्णयन्ति। `बाधु लोडने` (धा.पा.5) इत्यस्मादाङ्पूर्वात् धञि `आबाधः`। अत्यर्थमन्तिकं `नेदीयः`। अन्तिकशब्दस्य `अन्तिकबाढयोर्नेदसाधौ` (5.3.63) इतीयसुनि परतोनेदादेशः। `अस्तित्वाध्यवसायः` इति। असतित्वनिश्चय इत्यर्थः. `गमनाशङ्कम्` इति। षष्ठीसमासः। क्रियाविशेषणत्वान्नपुंसकलिङ्गम्, लोकाश्रयत्वाद्वा लिङ्गस्य।।

