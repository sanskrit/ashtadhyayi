---
index:  2.2.12
vrittiindex:  697
sutra:  क्तेन च पूजायाम्
vritti:  balamanorama 
---

क्तेन च। अत्र पूजाग्रहणं `मतिबुद्धिपूजार्थेभ्यश्चे`ति सूत्रोपलक्षणं। तदाह--मतिबुद्धीति सूत्रेणेति। राज्ञा मतो बुद्धः पूजितो वेति। राज्ञा इष्यमाणो ज्ञायमानः पूज्यमान इति क्रमेणार्थः। `मतिबुद्धिपूजार्थेभ्यश्चे`ति वर्तमाने क्तः। `क्तस्य च वर्तमाने` इति षष्ठी। नन्वेवं सति `राजपूजितः` `राजमतः` `राजबुद्ध` इति कथं समास इत्यत आह-राजपूजित इत्यादाविति। 

