---
index:  5.4.114
vrittiindex:  844
sutra:  अङ्गुलेर्दारुणि
vritti:  balamanorama 
---

अङ्गुलेर्दारुणि। बहुव्रीहावित्यनुवृत्तस्य पञ्चम्यर्थे सप्तम्यन्तस्य अङ्गुल्या विशेषणात्तदन्तविधिरित्यभिप्रेत्याह--अङ्गुल्यन्तादिति। पञ्चाङ्गुलं दार्विति। षचि `यस्येति चे`तीकारलोपः। ननु दारुणः कथमङ्गुलय इत्यत आह--अङ्गुलिसदृशावयवमिति। अङ्गुलिसदृशा अवयवा यस्येति विग्रहः। धान्येति कुसूलादिस्थितधान्याद्याकर्षकमिति यावत्। उच्यत इति। `लक्षणये`ति शेषः। द्व्यङ्गुलेति। `प्रमाणे द्वयस`जिति विहितस्य मात्रचो `द्विगोर्नित्य`मिति लुक्। अबहुव्रीहित्वादत्र न षजिति भावः। तर्हि `द्व्यङ्गुलि`रिति स्यादित्यत आह--तद्धितार्थे इति। षचि तु ङीष् स्यादिति भावः। 

