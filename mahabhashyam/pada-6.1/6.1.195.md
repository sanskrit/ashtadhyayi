---
index: 6.1.195
sutra: अचः कर्तृयकि
vritti: mahabhashyam
---

 अचः कर्तृयकि (2632) (6313 उपसंख्यानवार्तिकम् ।। 1 ।।) - यकि रपर उपसंख्यानम् - यकि रपर उपसंख्यानं कर्तव्यम् । स्तीर्यते स्वयमेव ।। (6314 उपसंख्यानानर्थक्यबोधकवार्तिकम् ।। 2 ।।) - उपदेशवचनात्सिद्धम् - उपदेश इति वक्तव्यम् ।। (6315 आनर्थक्यप्रकारे आक्षेपवार्तिकम् ।। 3 ।।) - उपदेशवचने जनादीनाम् - उपदेशवचने जनादीनां स्वरो न सिध्यति । जायते स्वयमेव । जायते स्वयमेव ।। (6316 समाधानवार्तिकम् ।। 4 ।।) - योगविभागात्सिद्धम् - योगविभागः करिष्यते --- अजन्तानां कर्तृयकि, वाऽऽदिरुदात्तो भवति । चीयते स्वयमेव --- चीयते स्वयमेव । जायते स्वयमेव --- जायते स्वयमेव । ततः उपदेशे, उपदेशे चाजन्तानां कर्तृयकि वा आदिरुदात्तो भवति । स्तीर्यते स्वयमेव --- स्तीर्यते स्वयमेव ।। (उपदेशपदानुवर्तनबोधकभाष्यम्) तत्तर्ह्युपदेशग्रहणं कर्तव्यम्, न ह्यन्तरेणोपदेशग्रहणं योगाङ्गं जायते । न कर्तव्यम्, प्रकृतमनुवर्तते । क्व प्रकृतम् ? तास्यनुदात्तेन्ङिददुपदेशाल्लसार्वधातुकमनुदात्तमह्न्विङोः [[6.1.186]] इति । ननु चोक्तम् --- उपदेशे जनादीनां स्वरो न सिद्ध्यतीति । नैष दोषः । नैवं विज्ञायते --- उपदेशवचने जनादीनां स्वरो न सिध्यतीति । कथं तर्हि ? जनादीनामप्यात्वे उपदेशवचनं कर्तव्यमिति । तत्तर्हि तत्रोपदेशग्रहणं कर्तव्यम् । न कर्तव्यम्, प्रकृतमनुवर्तते । क्व प्रकृतम् ? अनुदात्तोपदेशवनतितनोत्यादीनामनुनासिकलोपो झलि क्ङिति [[6.4.37]] इति ।। 