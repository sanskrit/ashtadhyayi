---
index:  8.1.6
sutra:  प्रसमुपोदः पादपूरणे
vritti:  nyasa
---

`प्रसमुपोदः` इति। `द्वन्द्वाच्चुदषहान्तात् समाहारे` (5.4.106) इति समासान्तो न कृतः; समासान्तविधेरनित्यत्वात्। `पादपूरणे` इति। `यस्य च भावेन भावलक्षणम्` (2.3.37) इति सप्तमीयम्। पादपूरणस्य भावेनोत्पत्तिलक्षणेन द्विर्वचनसक्य भावो लक्ष्यते। ननु च द्विर्वचनात् प्राक् पादपूरणमसदेव, तत् कुतस्तस्य भावो द्विर्वचनस्य लक्षणं स्यात्, न हि तत् सत्त्वम्? असारमेतत्; तदुत्पत्तिर्ह्यत्र भावः, सा चानिष्पन्नसत्ताकस्यैव भवति, न निष्पन्नसत्ताकस्य। न हि मृत्तिकावस्थायां सन्तो घटादय उत्पद्यन्तेः पादश्चेह विशेषानभिधानेऽपि सामर्थ्यादृच एव गृह्यते, न श्लोकस्य। लौकिको हि श्लोकः, लोके चार्थपरत्वादनर्थकस्य प्रयोगो नोपपद्यते।।

