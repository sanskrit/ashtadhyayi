---
index:  5.1.80
sutra:  तमधीष्टो भृतो भूतो भावी
vritti:  nyasa
---

`कालाध्वनोरत्यन्तसंयोगे` (2.3.5) इति द्वितीया। `तमधीष्टः` इत्यादौ कर्मणि द्वितीया नोपपद्यते; अध्येष्यमाणादि हि पुरुषादिकर्मानयानिष्टयाभिहितम्, न चान्या क्रियाऽस्ति यस्यां मासादि कर्म स्यात्।
`ननु च` इत्यादिना, यदुक्तम्--`कालाध्वनोरत्यन्तसंयोगे` (2.3.5) द्वितीयेति तद्विघटयति। तेन कथं मासो व्याप्यत इति? न कथञ्चित्। विघटत इत्यर्थः। यद्धि मुहूर्त्तं क्रियते, तेन मुहूर्त्तेन मासैकदेशो व्याप्यते, न तु सकलो मासः। `क्रियार्थे` इति। अध्ययनादिक्रियार्थे। तदर्थं हि ते क्रियेते। `फलभूतया क्रियया` इति। अध्ययनादिकया। `ताब्यामेव व्याप्त इत्युच्यते` इति। तदन्यव्यापारस्य तत्रोपचारात्। यथा `चौरेण ग्रामो दग्धः` इत्युक्ते न चौरेण ग्रामो दह्यते, अपि तु तदाहृतेनाग्निना। उपचारेण तु तथा व्यपदेशः।।

