---
index:  4.2.120
vrittiindex:  1325
sutra:  वृद्धात्प्राचाम्
vritti:  balamanorama 
---

वृद्धात्प्राचाम्। `ओर्देशे ठ`ञित्यनुवर्तते। प्राचामिति देशविशेषणं, नतु विकल्पार्थं, व्याख्यानात्। पूर्वेण सिद्धे नियमार्थमिदम्। तदाह--प्राग्देशेत्यादिना। आढकजम्बुक इति। आढकजम्बूर्नाम कश्चिद्ग्रामः। तत्र भव इत्यर्थः। उगन्तात्परत्वाट्ठस्य कः। `केऽणः` इति ह्रस्वः। एवे शाकजम्बुकः। मल्लवास्त्विति। `कश्चित् प्राच्यो ग्राम` इति शेषः। 

