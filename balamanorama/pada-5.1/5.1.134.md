---
index:  5.1.134
vrittiindex:  1776
sutra:  गोत्रचरणाच्छ्लाघाऽत्याकारतदवेतेषु
vritti:  balamanorama 
---

गोत्रचरणात्। गोत्रप्रत्ययान्ताच्छाखाध्येतृवाचिनश्च षष्ठ�न्ताद्भावकर्मणोर्वुञ्स्यात्श्लाघादिषु विषयेष्वित्यर्थः। `अपत्याधिकारादन्यत्र प्रवराध्यायप्रसिद्धं गोत्र`मित्युक्तम्। `अत्याकार` इत्यस्य विवरणम्-अधिक्षेप इति। तदवेत इत्येतद्विवृणोति--ते गोत्रेति। तच्छब्देन गोत्र चरणयोर्भावकर्मणी विवक्षिते। अवपूर्वादिणः प्राप्त्यर्थाज्ज्ञानार्थाद्वा कर्तरि क्तः। ते अवेतस्तदवेत इति विग्रहः। `द्वितीये`ति योगविभागात्समासः। अवगतवान्वेति। ज्ञातवानित्यर्थः। गार्गिकयेति। गार्ग्यशब्दाद्वुञि `आपत्यस्ये`ति यलोपे `यस्येति चे`त्यकारलोपे लोकात्स्त्रीत्वे टापि `प्रत्ययस्था`दिति इत्त्वे गार्गिकाशब्दः। काठिकाया श्लाघते। इति चरणादुदाहार्यम्। अत्र श्लाघादयः पदान्तरोपात्ता एव प्रत्ययर्थान्वयिनो नतु प्रत्ययवाच्या इति बोध्यम्। 

