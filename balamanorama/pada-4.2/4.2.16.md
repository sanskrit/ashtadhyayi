---
index:  4.2.16
vrittiindex:  1199
sutra:  संस्कृतं भक्षाः
vritti:  balamanorama 
---

संस्कृतं भक्षाः। भक्ष्यन्ते इति भक्षाः, कर्मणि घञ्। तत्रेत्यनुवर्तते। तदाह--सप्तम्यन्तादिति। एकवचनं बहुवचनं च सामान्याभिप्रायं, जात्याख्यायामेकस्मिन्बहुवचन'मित्युक्तेरित्यभिप्रेत्याह--यत्संस्कृतमिति। संस्कारो नाम पाकादिना गुणविशेषाधानम्। अष्टाकपाल इति। `तद्धितार्थ` इति समासः। भक्षा इति किम् ? पुष्पपुटे संस्कृतं भक्षाः` इत्यर्थे यत्स्यादित्यर्थः। उखा पात्रविशेष इति। `पिठरं स्थाल्युखा कुण्ड`मित्यमरः। 

