---
index:  2.3.49
vrittiindex:  191
sutra:  एकवचनं संबुद्धिः
vritti:  balamanorama 
---

हे रामसिति स्थिते, `एङ्ह्रस्वात्संबुद्धेः` इति लोपं विधास्यन् संबुद्धिसंज्ञामाह--एकवचनम्। `प्रातिपदिकार्थलिङ्गे`त्यतः `प्रथमे`त्यनुवृत्तं षष्ठ�आ विपरिणम्यते। `संबोधने चे`त्यतः संबोधने इत्यनुवर्तते। तदाह-संबोधने इति। `सुः संबुद्धि`रित्येव सुवचम्। प्रथमाग्रहणानुवृत्तेः सप्तमीबहुवचनस्य सुपो न ग्रहणम्। नचात्र प्रत्ययग्रहणपरिभाषया तदन्तग्रहणं शङ्क्यम्। `ह्रस्वस्य गुणः` इति संबुद्धौ परतोऽङ्गस्य गुणविधिबलात्, संज्ञाविधौ प्रत्ययग्रहणे तदन्तविधिनिषेधाच्च। एतेन तदन्तसंज्ञानिवृत्त्यर्थमेकवचनग्रहणमित्यपास्तम्। 

