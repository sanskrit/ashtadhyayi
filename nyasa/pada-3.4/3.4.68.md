---
index:  3.4.68
sutra:  भव्यगेयप्रवचीयोपस्थानीयजन्याप्लाव्यापात्या वा
vritti:  nyasa
---

भव्यादिषु गेयप्रवचनीयोपस्थानीयाः सकर्मकाः। तेन तेषां कर्मणि प्राप्ते कर्त्तरि च निपातनम्। शेषाणामकर्मकाणां भावे कर्त्तरि च। `भव्यः` इति। `अचो यत्` (3.1.97), गुणः, `धातोस्तन्निमित्तस्यैव` (6.1.80) इत्यवादेशः। `गेयः` इति। `ईद्यति` (6.4.65) इतीत्त्वम्,गुणः। `साम्नाम्` इति। कर्मणि कृद्योगलक्षणा षष्ठी। `उपस्थानीयः` इति। अनीयर्। `जन्यः`इति। `अचो यत्` (3.1.97) इत्यत्र `तकिशसियतिचतिजनीनामुपसंख्यानम्` (वा.213) इति यत्। `आप्लाव्यः` इति। प्लवतेः `ओरावश्यके` (3.1.125) ण्यत्,वृद्धिः, पूर्ववदावादेशः। `आपात्यः` इति। `ऋहलोर्ण्यत्` (3.1.124)।।

