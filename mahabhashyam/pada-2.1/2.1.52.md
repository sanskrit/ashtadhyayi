---
index: 2.1.52
index_padded: 2.1.052

sutra: संख्यापूर्वो द्विगुः
vritti: mahabhashyam
---

 संख्यापूर्वो द्विगुः (500) (255 तत्पुरुषे द्विगुसंज्ञासूत्रम् ।। 2.1.3 आ.2 सू) (अनन्तरयोगस्यैव संबन्धाधिकरणम्) (आक्षेपभाष्यम्) किमनन्तरे योगे यः संख्यापूर्वः स द्विगुसंज्ञः, आहोस्वित्पूर्वमात्रे?।। (विशेषजिज्ञासाभाष्यम्) किं चातः?।। (विशेषप्रदर्शकभाष्यम्) यदानन्तरयोगे। एकशाटीति द्विगोः इतीकारो न प्राप्नोति।। (विशेषप्रदर्शकशेषभाष्यम्) अथ पूर्वमात्रे। एकभिक्षा। अत्रापि प्राप्नोति।। (प्रथमपक्षाभ्युपगमभाष्यम्) अस्त्वनन्तरे।। (आक्षेपभाष्यम्) कथमेकशाटी ?।। (समाधानभाष्यम्) इर्कारान्तेन समासो भविष्यति--एका शाटी एकशाटी।। (समाधानबाधकभाष्यम्) इह तर्ह्येकापूपी द्विगोः इतीकारो न प्राप्नोति।। (द्वितीयपक्षाभ्युपगमभाष्यम्) अस्तु तर्हि पूर्वमात्रे।। (आक्षेपभाष्यम्) कथमेकभिक्षा?।। (समाधानभाष्यम्) टाबन्तेन सह समासो भविष्यति--एका भिक्षा एकभिक्षा। (आक्षेपान्तरभाष्यम्) इदं तर्हि--सप्तर्षयः इगन्ते द्विगौ इत्येष स्वरः प्राप्नोति।। (प्रथमपक्षाभ्युपगमभाष्यम्) अस्तु तर्ह्यनन्तरे ।। (आक्षेपभाष्यम्) कथमेकापूपी ? (समाधानभाष्यम्) समाहार इत्येव सिद्धम् ।। (आक्षेपभाष्यम्) कः पुनरत्र समाहारः।। (समाधानभाष्यम्) यत्तद्दानं संभ्रमो वा।। (आक्षेपभाष्यम्) इह तर्हि पञ्चहोतारो दशहोतारः। इगन्ते द्विगौ इत्येष स्वरो न प्राप्नोति।। (द्वीतीयपक्षाभ्युपगमभाष्यम्) अस्तु तर्हि--पूर्वमात्रे ।। (आक्षेपभाष्यम्) कथं सप्तर्षयः?।। (समाधानभाष्यम्) अन्तोदात्तप्रकरणे त्रिचक्रादीनां छन्दसि इत्येवमेतत्सिद्धम्।। (प्रथमपक्षाभ्युपगमभाष्यम्) अथ वा पुनरस्तु--अनन्तरे।। (आक्षेपभाष्यम्) कथं पञ्चहोतारः दशहोतारः ? (समाधानभाष्यम्) ।आद्युदात्तप्रकरणे दिवोदासादीनां छन्दसि। इत्येव सिद्धम्।। संख्यापूर्वो ।। 51 ।। 