---
index:  8.1.1
vrittiindex:  1589
sutra:  सर्वस्य द्वे
vritti:  tattvabodhini 
---

सर्वस्य द्वे। सर्वशब्दस्य द्वे भवत इति विधिरत्र न शङ्क्यः, किं तु `नित्यवीप्सायो`रित्येवमादीनां विधेयकार्यिणोरनिर्देशेन साकाङ्क्षत्वात्स्वरितत्वाच्चाधिकारोऽयं, तदाह----इत्यधिकृत्येति। एतदर्थरूपमधिकृत्येत्यर्थः। स्वरूपग्रहणं तु न भवति, `नाम्रेडितस्यान्त्यस्य तु वे`ति लिङ्गात्। स्वरूपग्रहणे हि सति द्विरुक्तसर्वशब्दस्यैव परमाम्रेडितं स्यान्न तु द्विरुक्तस्याऽव्यक्तानुकरणशब्दस्य परमिति `नाम्रेडितस्ये`ति पररूपनिषेधोऽन्त्यस्य तकारस्य विकल्पविधिश्च कथं सङ्गच्छेत?। ननु `नित्यवीप्सयो`रित्यादौ `पदस्ये`ति वक्ष्यमाणमपकृष्य पदस्यैव द्वित्वं विधीयते इति किमनेन सर्वस्येति ग्रहणेनेति चेत्। अत्राहुः--`स्वादिषु `इति पदसंज्ञामादाय `वृक्षाभ्या`मित्यादौ प्रकृतिभागमात्रस्य द्विर्वचनं स्यात्। कृते तु `सर्वस्ये`ति ग्रहणे `सर्वशब्दोऽवयवकार्त्स्न्त्ये वर्तते`इति `सर्वावयवोपेतस्य द्वित्वं न तु कस्चिदवयो वज्र्यते`इत्यर्थलाभादिष्टसिद्धिरिति। इह `द्वे`इत्यस्य सङ्ख्येयापेक्षायां शब्दरूपे गृह्येते, शब्दानुशासनप्रस्तावात्। `सर्वस्ये`ति स्थानषष्ठी। सोऽयं स्थाने द्विर्वचनपक्षः। यदि तु उच्चारणे सङ्ख्येये, तदा स्थान्यादेशभावो न सम्भवति, निवृत्तिधर्मा हि स्थानं, भवति, सर्वं चेन्निवृत्तं कस्योच्चारणं स्यात्, अतः `सर्वस्ये`त्यद्याह्मतोच्चारण शब्दापेक्षया `कर्तृकर्मणोः कृती`ति कर्मणि षष्ठी। `सर्वं द्विरुच्चारये`दिति फलितोऽर्थः। सोऽयं `द्विःप्रयोगो द्विर्वचन`मिति पक्षः। ननु आद्यपक्षे स्थानिवद्भावेन समुदायस्यैव पद्त्वं स्यान्न त्ववयवयोः, ततश्च पदकार्याणि न स्युः। न चेष्टापत्तिः। `अपचन्नपच`न्नित्यत्र ङमुट्, `वृक्षान् वृक्षा`न्नित्यत्र `पदान्तस्ये`ति णत्वनिषेधः, `अग्रेऽग्रे`इत्यत्र `एङः पदान्ता`दिति पूर्वरूपत्वं च न सिध्येत्। किं चाऽपदान्तत्वप्रयुक्तकार्याणि स्युः। तद्यथा `पयःपयः`इत्यत्र `सोऽपदादौ`इति सत्वं स्यात्, `पपीःपपीः` इत्यत्र `इणः षः`इति षत्वं स्यात्। `पाशकल्पककाम्येषु`इति वृत्तिग्रन्थमवष्टह्य कथञ्चित्सत्वषत्वपरिहारेऽपि `अशीताश्नीते`त्यत्र `अतो गुणे`इति पररूपं स्यादिति चेत्। अत्राहुः---यदि प्रत्यस्तमितावयवभेदः समुदाय एव एवादेशः स्यात्, `द्वे` इति द्विवचनमनुपपन्नं स्यात्, अतो `द्वे`इति वचनादेकस्य पदस्य स्थाने द्वे पदे समुदिते युगपदादेशत्वेन विधीयते, तत्र स्थानिवद्भावेन समुदायस्य पदत्वं, स्त एव चावयवयोरपीति न कश्चिद्दोष इति। स्यादेतत्---द्विःप्रयोगपक्षे प्रत्येकं पदसंज्ञायां सिद्धायामपि समुदायस्य सा न सिध्यति। ततश्च `देवदत्तः पचतिपचती`त्यादौ `तिङ्ङतिङः`इति सर्वस्य पदस्य निघातो न सिध्यतीति चेत्। अत्राहुः---`पचतिपचती`त्यादौ हि स एव धातुः प्रत्ययश्चाऽत्र द्विः पठ�ते। ततश्च [यो] यस्मात्प्रत्ययो विहितस्तदादितदन्तमिति विधीयमाना पदसंज्ञा समुदायस्यापि प्रवर्तते। तेनाऽवग्रहादिः सिध्यतीति।

