---
index:  5.1.39
sutra:  गोद्व्यचोऽसंख्यापरिमाणाश्वादेर्यत्
vritti:  padamanjari
---

ठञादीनामिति। आदिशब्देन ठको ग्रहणम्। अतद्गुणसंविज्ञानो बहुव्रीहिः, बहुवचनं तु ठक एवैकस्य विषयवहुत्वमाश्रित्य कृतम्, ठकोऽपवाद इत्यर्थः। किं पुनःकारणमेवं व्याख्यायते ? संख्यापरिमाणाश्वादिवर्जिताद्गोद्व्यचष्ठक एव प्राप्तत्वात्। ब्रह्मवर्चसादिति। ब्रह्मणो वर्चो व्रह्यवर्चसं वृत्तस्वाध्यायसंपत्, `ब्रह्महस्तिभ्यां वर्चसः` इत्यच् समासान्तः ।।

