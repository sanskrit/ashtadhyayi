---
index: 6.4.106
sutra: उतश्च प्रत्ययादसंयोगपूर्वात्‌
vritti: mahabhashyam
---

 उतश्च प्रत्ययादसंयोगपूर्वात् (3104) (विशेषणविशेष्यभावे पक्षद्वयप्रदर्शकभाष्यम्) कथमिदं विज्ञायते---उकारात् प्रत्ययादिति, आहोस्विदुकारान्तात् प्रत्ययादिति ? किञ्ञ्चातः ? यदि विज्ञायते---उकारात्प्रत्ययादिति सिद्धं तनु---कुरु । चिनु---सुनु---इति न सिद्ध्यति । अथ विज्ञायते---उकारान्तात्प्रत्ययादिति सिद्धं चिनु--सुनु । तनु---कुर्विति न सिध्यति । तथा---असंयोगपूर्वग्रहणेन इहैव पर्युदासः स्यात्---अक्ष्णुहि, तक्ष्णुहि । आप्नुहि, शक्नुहीत्यत्र न स्यात् ।। उकारस्य विशेष्यत्वात् तेन नास्ति तदन्तता । न सम्भवति चोकारः प्रत्ययान्तो यदा पुनः ।। विशेष्यत उकारेण प्रत्ययोऽतस्तदन्तता । आश्रीयते प्रत्ययस्य तस्मात्पक्षद्वयोद्भवः ।। (पक्षद्वये दोषाभावोपपादकभाष्यम्) यथेच्छसि तथाऽस्तु । अस्तु तावदुकारात्प्रत्ययादिति । कथं चिनु---सुन्विति ? तदन्तविधिना भविष्यति ।। अथवा---पुनरस्तूकारान्तात्प्रत्ययादिति । कथं तनु कुरु ? व्यपदेशिवद्भावेन भविष्यति ।। यदप्युच्यते---तथाऽसंयोगपूर्वग्रहणेनेहैव पर्युदासः स्यात्---अक्ष्णुहि--तक्ष्णुहि । आप्नुहि---शक्नुहीत्यत्र न स्यात् इति । नास्माभिरसंयोगपूर्वग्रहणेनोकारान्तं विशेष्यते । किं तर्हि ? उकारो विशेष्यते । उकारो योऽसंयोगपूर्वस्तदन्तात्प्रत्ययादिति ।। (6582 उपसंख्यानवार्तिकम् ।। 1 ।।) - उतश्च प्रत्ययाच्छन्दोवावचनम् - उतश्च प्रत्ययात्--- इत्यत्र छन्दसि वा इति वक्तव्यम् । अव स्थिरा तनुहि यातुजूनाम् । धिनुहि यज्ञं धिनुहि यज्ञपतिम् । ते न मा भागिनं कृणुहि ।। (6583 उपसंख्यानवार्तिकम् ।। 2 ।।) - उत्तरार्थं च - केचित्तावदाहुः---छन्दोग्रहणं कर्तव्यमिति । अपर आहुः---वावचनं कर्तव्यमिति । लोपश्चास्यान्तरस्यांम्वोः (107) इत्यत्रान्यतरस्यां ग्रहणं न कर्तव्यं भवति ।। 