---
index:  7.1.2
vrittiindex:  468
sutra:  आयनेयीनीयियः फढखछघां प्रत्ययादीनाम्
vritti:  balamanorama 
---

आयनेयीनीयियः। आयन्, एय्, ईन्, ईय्, एषां द्वन्द्वात्प्रथमाबहुवचनम्। फ, ढ, ख, छ, घ्-एषां द्वन्द्वात्षष्ठीबहुवचनम्। फादिष्वकार उच्चारणार्थः। यथासङ्ख्यपरिभाषया क्रमेणान्वयः। तदाह--प्रत्ययादिभूतानामित्यादिना। आयनो नस्य इत्त्वेनित्वस्वरोपयोगेऽपि नेत्त्वं, फिनो नित्करणाज्ज्ञापकात्। तत्साहचर्यादीनोऽपि नस्य नेत्त्वम्। एयादिषु च यस्य नेत्त्वं, ङीषः प्राप्त्यभावात्कौरव्यशब्दाट्टाप्, माण्डूबात्तु ङीषिति भावः। यद्यपीह `टाम्ङीपो`रिति पाठः प्रायेण दृश्यते प्रयोजनाऽभावात्। ननु ष्फस्य तद्धितसंज्ञा किमर्थेत्यत आह--तद्धितान्तत्वादिति। ष्फान्तस्य प्रातिपदिकत्वे प्रयोजनमाह--वक्ष्यमाणो ङीषिति। `षिद्गौरादिभ्यश्चे`त्यत्र प्रातिपदिकादित्यनुवृत्तं, ततश्च ष्फान्तस्य प्रातिपदिकत्वाऽभावे ङीष् न स्यादिति भावः। ननु ष्फप्रत्ययेनैव स्त्रीत्वस्य द्योतितत्वादुक्तार्थानामप्रयोग इति न्यायादत्र कथं ङीषित्यत आह--षित्त्वसामर्थ्यादिति। ष्फेण द्योतितेऽपि स्त्रीत्वे षित्करणसामर्थ्यान्ङीषित्यर्थः। गार्ग्यायणीति। गर्गस्यापत्यं स्त्रीति विग्रहः। गर्गादियञन्ताद्गार्ग्यशब्दात्ष्फः, षकार इत्, फकारस्य आयन्नादेशः, `यस्येति चे`ति यकारादकारस्य लोपः, `हलस्तद्धितस्ये`ति तु न भवति, ईतीत्यनुवृत्तेः। `आपत्यस्य चे`त्यपि न, अनातीति निषेधात्। षित्त्वान्ङीष्। णत्वमिति भावः।

