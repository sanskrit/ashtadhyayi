---
index:  1.3.4
sutra:  न विभक्तौ तुस्माः
vritti:  nyasa
---

`वृक्षात्` इत्यत्र तकारस्येत्संज्ञायां सत्याम् `तित्स्वसितम्` ((6.1.185) इति स्वरितत्वं स्यात्।`अपचतात्, अपचतम्` इति। पचेर्लङ्, `तस्तथस्थमिपां तान्तन्तामः` (3.4.101) इति तान्तमादेशौ भवतः। `किमोऽत्` (5.3.12) इत्यत्राच्छब्दस्य `प्राग् दिशो विभक्तिः` (5.3.1) इत्यस्य मकारस्येत्संज्ञापरित्राणार्थादुकारानुबन्धाद्विज्ञायते। नित्यत्वे हि सत्येतस्मादेव प्रतिषेधान्मकारस्येत्संज्ञा न भविष्यतीत्युकारानुबन्धग्रहणमनर्थकं स्यात्।

