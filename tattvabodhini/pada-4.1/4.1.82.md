---
index:  4.1.82
vrittiindex:  882
sutra:  समर्थानां प्रथमाद्वा
vritti:  tattvabodhini 
---

अपवादसङ्गत्या तद्धितान्विवक्षुस्तदीयमधिकारसूत्रमाह--समर्थानामिति। `अन्यतरस्याङ्ग्रहणानुवृत्तेः समासोऽपी`ति वक्ष्यमाणमूलग्रन्थेन समासापवादत्वं सूचितम्। विधेयाऽनिर्देशादुत्तरत्र प्रकृतिविशेषकाङ्क्षासत्त्वाच्चनाऽयं स्वतन्त्रो विधिरित्याह---अधिक्रियत इति। `पदत्रय`मित्यनेन प्रत्येकं स्वरितत्वप्रतिज्ञा सूचिता। तत्प्रयोजनं तु कस्यचिन्निवृत्तावप्यपरस्याऽनिवृत्तिः, तथा च `प्राग्दिशः`इति सूत्रे `समर्थानां प्रथमा`दिति निवृत्तं, `वा` इति त्वनुवर्तत एव'---इति वक्ष्यमाणमूलग्रन्थः सङ्गच्छते।

