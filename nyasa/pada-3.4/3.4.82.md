---
index:  3.4.82
sutra:  परस्मैपदानां णलतुसुस्थलथुसणल्वमाः
vritti:  nyasa
---

`पपक्थ` इति। `उपदेशेऽत्वतः` (7.2.62) इतीडभावः। `पेचिथ` इति क्वचित् पाठः, तत्र हि `ऋतो भारद्वाजस्य` (7.2.63) इति नियमादिट्। `थलि च सेटि` (6.4.121) इत्येवत्वाभ्यासलोपौ। `पेच` इति। `धातोः` (3.1.91) इत्यधिकारात् `तस्मादित्युत्तरस्य` (1.1.67) , `आदेः परस्य` (1.1.54) इति थकारस्याकारादेशः। द्वयोराकारयोः `अतो गुणे ` (6.1.97) पररूपत्वम्। अथ वा-- आन्तरतम्याद्बह्वर्थस्याकारस्य बह्वर्थ एव स्थानी युक्त इति समुदायस्यैव भवति। `पेचिव, पेचिम` इति। क्रादिनियमादिट्।।

