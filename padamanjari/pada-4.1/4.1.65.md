---
index:  4.1.65
sutra:  इतो मनुष्यजातेः
vritti:  padamanjari
---

अवन्ती, कुन्तीति । अवन्ति-कुन्तिशब्दाभ्यामपत्येऽर्थे `वृद्धेत्कोसलाजादाञ्ञ्यङ्` तस्य `स्त्रियामवन्तिकुन्तिकुरुभ्यश्च` इति लुक् । दाक्षी, ल्पाक्षीति । `अत इञ्` ।
विट्, दरदिति । विट्शब्दाज्जनपदशब्दात्क्षत्त्रियादञ्, दरच्छब्दाद् `द्व्यञ्मगध` इत्यादिनाण, तयोः `अतश्च` इति लुक् । उदाहरणसिद्ध्यर्थमेव `अतः` इत्यस्यानुवृत्तिर्न शक्याऽऽश्रयितुमित्यत्रापि प्रसङ्गः ।
औदमेयीति । उदकं मेयमस्य उदमेयः, `उदकस्योदः संज्ञायाम्` इत्युदभावः, `तस्यापत्यम्`, `अत इञ्`।
सौतङ्गमी, मौनिचित्तीति । सुतङ्गममुनिचित्तशब्दाभ्यां `तेन निर्वृत्तम्` इत्यत्रार्थे इञ्प्रत्ययः ।।
