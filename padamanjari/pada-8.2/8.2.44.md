---
index:  8.2.44
sutra:  ल्वादिभ्यः
vritti:  padamanjari
---

जीन इति । `ज्या वयोहानौ`, ग्रहिज्यादिना सम्प्रसारणम् । निष्टावदिति । नत्वसन्निधौ वचनात्तदेवातिदिश्यते, तेन पूनिरित्यत्र `क्लिशः क्त्वानिष्ठयोः`, `पूङश्च` इतीड्विकल्पो न भवति ।
दुग्वोरिति । `दु गतौ` इत्यस्यैव दोर्ग्रहणम्, न तु `टुदु उपतापे` इत्यस्य; सानुबन्धकत्वात् । तथा माघे प्रयुक्तम्---`मृदुतया दुतया` इति । `गु पुरीषोत्सर्गे`। 
पूना इति । अनेकार्थत्वाद्धातूनां पूञ् विनाशार्थः ।
सिनो ग्रास इति । `षिञ् बन्धने`, बध्यमानःउपिण्डीक्रियमाणो ग्रासो यदा दध्यदिव्यञ्जनवशेन तत्रानुकूल्यं प्रतिपद्यते, तदा कर्मणः कर्तृत्वविवक्षायामयं प्रयोगः । सिता पाशेनेति । शुद्धे कर्मणि क्तः, समुदायप्रत्युदाहरणमेतत् । इदानीमवयवप्रत्युदाहरणं दर्शयति---ग्रासोऽपीति ।
