---
index:  3.2.48
vrittiindex:  776
sutra:  अन्ताऽत्यन्ताऽध्वदूरपारसर्वानन्तेषु डः
vritti:  balamanorama 
---

अन्तात्यन्त। इत्यादि व्यक्तम्। सर्वत्रपन्नयोरिति। सर्वत्रशब्दे, पन्नशब्दे चोपपदे गमेर्डस्योपसङ्ख्यानमित्यर्थः उरस इति। उरसि उपपदे गमेर्डः, उरः शब्दान्त्यस्य लोपश्चेति वक्तव्यमित्यर्थः। सुदुरोरिति। सु, दुर्-- अनयोरुपपदयोर्गमेर्डः स्यात् अधिकरणे वाच्ये इत्यर्थः। अन्यत्रापि दृश्यत इति। अन्येष्वप्युपपदेषु अन्येभ्योऽपि धातुभ्यो डो दृश्यते इत्यर्थः। अनेनैव सिद्दे `सर्वत्रपन्नयो`रित्यादि प्रपञ्चार्थमेव। एवं च `सप्तम्यां जनेर्डः` इत्यत्रापि `अन्येष्वपि दृश्यते` इति प्रपञ्चार्थमेव। डे चेति। `विहायसो विहे`त्युक्तस्य खज्विषयत्वादिदं वचनम्। विहग इति। खचि तु मुमि विहङ्गम इति रूपम्। 

