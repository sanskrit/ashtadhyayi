---
index: 2.2.19
index_padded: 2.2.019

sutra: उपपदमतिङ्
vritti: mahabhashyam
---

 उपपदमतिङ् (439) (279 तत्पुरुषसंज्ञासूत्रम् ।। 2.2.1 आ.13) (गतिकारकोपपदानामितिपरिभाषाधिकरणम्) (आक्षेपभाष्यम्) अतिङिति किमर्थम्?।। (समाधानभाष्यम्) कारको व्रजति, हारको व्रजति।। (प्रत्याख्यानभाष्यम्) अतिङिति शक्यमवक्तुम्।। (आक्षेपभाष्यम्) कस्मान्न भवति--कारको व्रजति, हारको व्रजति?।। (समाधानभाष्यम्) सुप्सुपेति वर्तते।। (समाधानवार्तिकावतरणभाष्यम्) अत उत्तरं पठति-- (1373 समाधानवार्तिकम् ।। 1 ।।) ।। उपपदमतिङिति तदर्थप्रतिषेधः ।। (व्याख्याभाष्यम्) उपपदमतिङिति तदर्थस्यायं प्रतिषेधः।। कस्य?। तिङर्थस्य।। कः पुनस्तिङर्थः? क्रिया।। (1374 न्यासान्तरवार्तिकम् ।। 2 ।।) ।। क्रियाप्रतिषेधो वा ।। (व्याख्याभाष्यम्) अथ वा व्यक्तमेवेदं पठितव्यम्--उपपदमक्रियेति।। (आक्षेपभाष्यम्) अथ--अक्रियेति किं प्रत्युदाह्रियते?।। (प्रत्युदाहरणभाष्यम्) कारको गतः, कारको यातः।। (बाधकभाष्यम्) नैतत्क्रियावाचि।। किं तर्हि? द्रव्यवाचि।। (प्रत्युदाहरणान्तरभाष्यम्) इदं तर्हि--कारकस्य गतिः कारकस्य व्रज्येति।। (बाधकभाष्यम्) एतदपि द्रव्यवाचि। कथम्?। कृदभिहितो भावो द्रव्यवद्भवतीति।। (सिद्धान्तसमाधानभाष्यम्) एवं तर्हि सिद्धे सति यद् अतिङ् इति प्रतिषेधं शास्ति तज्ज्ञापयत्याचार्यः--अनयोर्योगयोर्निवृत्तं सुप्सुपेति।। किमेतस्य ज्ञापने प्रयोजनम्?।गतिकारकोपपदानां कृदि्भः सह समासो भवति इत्येषा परिभाषा न कर्तव्या भवति।। (आक्षेपभाष्यम्) यद्येतज्ज्ञाप्यते केनेदानीं समासो भविष्यति?।। (समाधानभाष्यम्) समर्थेन।। (आक्षेपभाष्यम्) यद्येवं धातूपसर्गयोरपि समासः प्राप्नोति पूर्वं धातुरुपसर्गेण युज्यते पश्चात्साधनेनेति।। (समाधानभाष्यम्) नैतदस्ति। पूर्वं धातुः साधनेन युज्यते पश्चादुपसर्गेण। साधनं हि क्रियां निर्वर्तयति। तामुपसर्गो विशिनष्टि। अभिनिर्वृत्तस्य चार्थस्योपसर्गेण विशेषः शक्यो वक्तुम्।। (उपपदसमासबलीयस्त्वाधिकरणम्) (1375 विप्रतिषेधवार्तिकम् ।। 3 ।।) ।। षष्ठीसमासादुपपदसमासो विप्रतिषेधेन ।। (भाष्यम्) षष्ठीसमासादुपपदसमासो भवति विप्रतिषेधेन। षष्ठीसमासस्यावकाशः--राज्ञः पुरुषो राजपुरुषः। उपपदसमासस्यावकाशः--स्तम्बेरमः कर्णेजपः। इहोभयं प्राप्नोति--कुम्भकारो नगरकारः। उपपदसमासो भवति विप्रतिषेधेन।। (1376 विप्रतिषेधप्रत्याख्यानवार्तिकम् ।। 4 ।।) ।। न वा षष्ठीसमासाभावादुपपदसमासः ।। (भाष्यम्) न वार्थो विप्रतिषेधेन। किं कारणम्? षष्ठीसमासस्याभावादुपपदसमासो भविष्यति गतिकारकोपपदानां कृदि्भः सह समासवचनं प्राक्सुबुत्पत्तेः इति समासवचनात्।। (उक्तवार्तिकद्वयवैर्यथ्यभाष्यम्) अथ वा विभाषा षष्ठीसमासः। यदा न षष्ठीसमासस्तदोपपदसमासो भविष्यति।। (वैर्यथ्यबाधकभाष्यम्) अनेनैव यथा स्यात्। तेन मा भूदिति।। कश्चात्र विशेषः--तेन वा स्यादनेन वा?। अयमस्ति विशेषः--उपपदसमासो नित्यसमासः, षष्ठीसमासः पुनर्विभाषा।। (नित्यसमासलक्षणाधिकरणम्) (वैर्यथ्यसाधकाक्षेपभाष्यम्) ननु च नित्यं यः समासः स नित्यसमासः यस्य विग्रहो नास्ति।। (वैर्यथ्यबाधकभाष्यम्) नेत्याह। नित्याधिकारे यः समासः स नित्यसमासः।। (वैर्यथ्यसाधकभाष्यम्) नैवं शक्यम्। अव्ययीभावस्य ह्यनित्यसमासता प्रसज्येत। तस्मान्नित्यः समासो नित्यसमासः यस्य विग्रहो नास्ति।। उपपद ।। 19 ।। 