---
index:  4.1.57
vrittiindex:  506
sutra:  सहनञ्विद्यमानपूर्वाच्च
vritti:  balamanorama 
---

सहनञ्। त्रिकपूर्वादिति। `स्वाङ्गा`दिति शेषः। सकेशेति। सह केशा यस्या इति बहुव्रीहिः। सहशब्दो विद्यमानवचनः। `वोपसर्जनस्ये`ति सभावविकल्पः। `स्वाङ्गाच्चे`ति प्राप्तस्य निषेधः। `नासिकोदर` इति ङीष्विकल्पोऽप्यनेन बाध्यत इत्युक्तं स्मारयितुमुदाहरति --विद्यमाननासिकेति। विद्यमाना नासिका यस्या इति बहुव्रीहिः। 

