---
index:  4.1.26
vrittiindex:  479
sutra:  सङ्ख्याऽव्ययादेर्ङीप्
vritti:  balamanorama 
---

सङ्ख्याव्ययादेर्ङीप्। सङ्ख्याव्ययादेरूधोऽन्तात्स्त्रियां ङीप् स्यादित्यर्थः। ङीषोऽपवाद इति। `बहुव्रीहेरूधसो ङी`षित्यस्यापवाद इत्यर्थः। स्वरे विशेषः। सङ्ख्यादेरुदाहरति--द्व्यूध्नीति। द्वे ऊधसी यस्या इति विग्रहः। बहुव्रीहेरित्येवेति। `बहुव्रीहे`रित्यनुवर्तते एवेत्यर्थः। ऊधोऽतिक्रान्तेति। `अत्यादयः क्रान्ताद्यर्थे द्वितीयया` इति समासस्य अबहुव्रीहित्वान्न ङीप्। अत एव नानङ्, नापि ङीष्। 

