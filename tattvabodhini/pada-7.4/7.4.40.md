---
index:  7.4.40
vrittiindex:  724
sutra:  द्यतिस्यतिमास्थामिति किति
vritti:  tattvabodhini 
---

द्यतिस्यति। दोऽवखण्डने, षोऽन्तकर्मणि, मा माने, माङ् माने ,मेङ् प्रणिदाने, ष्ठा गतिवृत्तौ। श्तिपा निर्देशो धातुविशेषणार्थः। न हि श्तिपं विना श्यन् सुलभः। यत्तु प्रसादकृतोक्तं-- `श्तिपा निर्देशो यङ्लुङ्निवृत्त्यर्थः, दादत्तः [सासात`] इति। तन्न। यङ्लुकि हि इटा भाव्यं-- दादितः सासित इति। तत्र `ति कितीति वचनान्नाऽस्ति प्रसङ्गः। किं च `दो दद्धो`रिति विधीयमान आदेशोऽनेकाल्त्वात्सर्वस्येति निर्विवादम्। तथा च हन्तेर्यङ्लुगन्तस्य वधादेशवत्साभ्यासस्य प्रवर्तेतेति दादत्त इति त्वदुदाह्मतरूपं कथमुक्तिसम्भवं लभेतेत्याहुः। 

