---
index: 6.1.61
index_padded: 6.1.061

sutra: ये च तद्धिते
vritti: mahabhashyam
---

 ये च तद्धिते ( 2498) (6067 उपसंख्यानवार्तिकम् ।। 1 ।।) - ये च तद्धिते शिरस आदेशार्थम् - ये च तद्धिते इत्यत्र शिरसो ग्रहणं कर्तव्यम् । किं प्रयोजनम् ? आदेशार्थम् । आदेशो यथा विज्ञायेत, प्रकृत्यन्तरं मा विज्ञायि । किं च स्यात् ? यकारादौ तद्धितेऽस्कारान्तस्य श्रवणं प्रसज्येत--शीर्षण्यो हि मुख्यो भवति, शीर्षण्यः स्वरः ।। (6068 विकल्पोपसंख्यानवार्तिकम् ।। 2 ।।) - वा केशेषु - वा केशेषु शिरसः शीर्षन्भावो वक्तव्यः । शीर्षण्याः केशाः, शिरस्याः ।। (6069 उपसंख्यानवार्तिकम् ।। 3 ।।) - अचि शीर्षः - अचि परतः शिरसः शीर्षभावो वक्तव्यः । हास्तिशीर्षिः, पैलुशीर्षिः ।। (6070 उपसंख्यानवार्तिकम् ।। 4 ।।) - छन्दसि च - शिरसः शीर्षभावो वक्तव्यः । द्वे शीर्षे ।। (आक्षेपभाष्यम्) इह --- हास्तिशीर्ष्या, पैलुशीर्ष्या --- इति, शिरसो ग्रहणेन ग्रहणात् शीर्षन्भावः प्राप्नोति । अस्तु । नस्तद्धिते [[6.4.144]] इति टिलोपो भविष्यति । न सिध्यति । ये चाभावकर्मणोः [[6.4.167]] इति प्रकृतिभावः प्रसज्येत । (न्यासान्तरेण दोषनिवारकभाष्यम्) यदि पुनः येऽचि तद्धिते इत्युच्यते । किं कृतं भवति ? इञ्ञि शीर्षन्भावे कृते टिलोपेन सिद्धम् ।। (न्यासान्तरे दोषभाष्यम्) नैवं शक्यम् । इह हि --- स्थूलशिरस इदं स्थौलशीर्षमिति --- अन् [[6.4.167]] अणि --- इति प्रकृतिभावः प्रसज्येत । तस्मान्नैवं शक्यम् । न चेदेवं शिरसो ग्रहणेन ग्रहणाच्शीर्षन्भावः प्राप्नोति । (प्रथमाक्षेपसमाधानभाष्यम्) पाक्षिक एष दोषः । कतरस्मिन् पक्षे ? ष्यङि्वधौ द्वैतं भवति --- अणिञ्ञोर्वाऽऽदेशः ष्यङ्, अणिञ्ञ्भ्यां वा पर इति । तद्यदा तावदणिञ्ञोरादेशः, तदैष दोषः । यदा ह्यणिञ्ञ्भ्यां परः, न तदा दोषो भवति, अणिञ्ञ्भ्यां व्यवहितत्वात् ।। 