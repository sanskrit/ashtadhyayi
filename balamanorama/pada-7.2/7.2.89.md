---
index:  7.2.89
vrittiindex: 
sutra:  योऽचि
vritti:  balamanorama 
---

योऽचि। `युष्मदस्मदोरनादेशे` इत्यनुवर्तते। `अष्टन आ विभक्तौ` इत्यतो `विभक्ता`विति चानुवर्तते। `अची`ति विभक्तिविशेषणं। तदादि विधिस्तदाह--अनयोरिति। युष्मदस्मदोरन्त्यस्येत्यर्थः। अचि किम् ?, युवाभ्याम्। अनादेशे किम् ?, त्वत्, मत्। `पञ्चम्या अत्` इत्यदादेशे सति न यत्वम्। `युष्मद् आ, अस्मद् आ इत्यत्र `त्वमावेकवचने` इति मपर्यन्तस्य त्वमादेशयोर्दकारस्य यत्वे पररूपे च रूपमिति भावः। 

