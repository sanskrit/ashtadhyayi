---
index:  1.2.8
vrittiindex:  436
sutra:  रुदविदमुषग्रहिस्वपिप्रच्छः संश्च
vritti:  balamanorama 
---

रुदविद। इका निर्देशात् संप्रसारणे गृहीति निर्देशः। स्वपीति इकारस्तु उच्चारणार्थः, न त्विका निर्देशः, सुपीति संप्रसारणप्रसङ्गात्। चकारात् `मृडमृदगुधे`ति पूर्वसूत्रस्थं क्त्वेति समुच्चीयते। तदाह -- सन् क्त्वा चेति। किताविति। `असंयोगाल्लि`डित्यतस्तदनुवृत्तेरिति भावः। रुदसाहचर्याद्वेत्तेरेव ग्रहणमिति केचित्। अविशेषात्सर्वस्येत्यन्ये। `हलन्ताच्चे`ति सिद्धे रुदविदमुषां ग्रहणं `रलो व्युपधा`दिति विकल्पबाधनार्थम्। ग्रहेस्तु क्त्वायां `न क्त्वा से`डिति निषेधबाधनार्थम्।स्वपिप्रच्छयोस्तु क्त्वायां कित्त्वेऽपि सनोऽप्राप्तकित्तवविधानार्थम्। रुरुदिषतीत्यादौ सनः कित्वाल्लघूपधगुणाऽभावः।

