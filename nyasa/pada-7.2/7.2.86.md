---
index:  7.2.86
sutra:  युष्मदस्मदोरनादेशे
vritti:  nyasa
---

`युष्मत्, अस्मत्` इति। `पञ्चम्या अत्` (7.1.31) इति पञ्चमीभ्यसोऽदादेशः, `शेषे लोपः` (7.2.9) इत्यन्तलोपे कृते `अतो गुणे` (6.1.97) पररूपत्वम्।
यदि च हलीत्यधिकारादत्राप्यात्त्वं न स्यात्, तत् किमर्थमनादेशग्रहणम्? इत्याह--`उत्तरत्र तु` इत्यादि। उत्तरत्र `योऽचि` (7.2.89) इति सूत्रेऽनादेशस्य प्रयोजनमिति। यद्येवं तत्रैव कर्त्तव्यम्, इह किमर्थं क्रियते? विस्पष्टार्थमित्यभिप्रायः।।

