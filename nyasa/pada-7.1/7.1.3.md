---
index:  7.1.3
sutra:  झोऽन्तः
vritti:  nyasa
---

`प्रत्ययग्रहणमनुवर्त्तते` इति। अनन्तरसूत्रात्। यद्येवम्, एकयोगनिर्दिष्टत्वादादिग्रहणमप्यनुवर्त्तेत, ततश्च शयान्तै--इत्यत्र न स्यात्, चकारस्यादित्वाभावात्? इत्यत आह--`आदिग्रहणं निवृत्तम्` इति। एवं मन्यते--स्वरितत्वप्रतिबद्धा हि शब्दानामनुवृत्तिः, तच्च स्वरितत्वं प्रतिज्ञाधर्मः--`प्रतिज्ञास्वरिताः पाणिनीयाः` इति--यत्रैव तैः स्वरितत्वं प्रतिज्ञायते तत्रैव भवति, नान्यत्रेति। तेनैकयोगनिर्द्दिष्टानामप्येकतरस्यानुवृत्तिर्न विरुध्यते। इह च प्रत्ययस्यैव स्वरितत्वं प्रतिज्ञायते, नादिग्रहणस्य। तेन सत्यप्येकयोगनिर्द्दिष्टत्वे प्रत्ययग्रहणमनुवर्त्तते। `आदिग्रहणं निवृत्तम्` इति। `अन्त इत्ययमादेशो भवति` इति। अकारसहित एवादेशः करणीयः। अकारः--तकारेत्संज्ञा मा भूदित्येवमर्थः। स च जरन्तः, वेशन्त इत्यत्र। कुर्वन्तीत्यादौ `न विभक्तौ तुस्माः` (1.3.4) इति प्रतिषेधादेवेत्संज्ञा न भवति। अथ तु `उणादयो बहुलम्` (3.3.1) इति वचनाज्जरन्तः, वेशन्त इत्यादौ न भवति? तथा च सत्यकार उच्चारणार्थः। `न विभक्तौ तुस्माः` (1.3.4) इत्यस्यानित्यत्वज्ञापकार्थं वाऽकारोच्चारणम्। `तेन किमोऽत्` (5.3.12) इत्यादीनां तकारेत्संज्ञा भवति। `कुर्वन्ति` इति। `अत उत्सार्वधातुके` (6.4.110) इत्युत्त्वम्। `शयान्तै` इति। शीङः `लिङर्थे लेट्` (3.4.7), `लेटोऽडाटौ` (3.4.94) इत्याट्, टेरेत्त्वम्, `एत ऐ` (3.4.93) इत्यनुवर्त्तमाने `वैतोऽयन्त्र` (3.4.96) इत्यैत्त्वम्। `उज्झिता` इति। `उज्झ उत्सर्गे` (धा.पा.1304) तृच्। `ऋदुशनस्` (7.1.94) इत्यादिनानङ्, `नोपधायाः` (6.4.7) `सर्वनामस्थाने च` (6.4.8) इति दीर्घः। `उज्झितुम्` इति। तुमुन्। `उज्झितव्यम्` इति। तव्यः।
`अस्मिन्नपि` इत्यादि। ननु चान्तरङ्गत्वात् प्रत्ययाद्युदात्तत्वेन प्राग्भवितव्यम्, पश्चादादेशेन? नैवम्; अन्तादेशस्याप्यन्तरङ्गत्वात्। अन्तरङ्गत्वं तु तस्यायन्नादिवद्वेदितव्यम्। उभयोरन्तरङ्गत्वात् पूर्वमन्तादेशः, पश्चात् प्रत्ययाद्युदात्तत्वम्। अत्रैव ज्ञापकमाह--`तथा च` इत्यादि। एतच्च ``घच्छौ च` (4.4.117) इति घचश्चित्करणमनर्थवद्भवति`--इत्येतद्वाख्यानेन व्याख्यातमिति। प्रत्ययाद्युदात्तत्वात् पूर्वमन्तादेशस्य भावे सति द्विषन्तीत्यत्र मध्योदात्तत्वम्; अन्यथाऽन्तोदात्तता स्यात्। सा चानिष्टेति पूर्वमन्तादेशः क्रियते।।

