---
index:  4.3.135
sutra:  अवयवे च प्राण्योषधिवृक्षेभ्यः
vritti:  padamanjari
---

मौर्वमिति । मूर्वाशब्दः `तृणधान्यानां च द्व्यषाम्` इत्याद्युदात्तः । खदिरमिति । खादेः खदिरशब्दः किरच्प्रत्ययान्तो निपातितः, तेनानुदात्तादिलक्षणो वुञ् प्राप्नोति । यदि त्वणिष्यते, बिल्वादिषु पठितव्यः ।
कृतनिर्देशौ हि ताविति । `तस्येदम्` इत्यनेन । यद्यपि शैषिकनिवृत्त्यर्थत्वं पूर्वयोगस्य प्रयोजनमुक्तम्, तथापि तदनपेक्ष्य भास्मनम्, मार्तिकमित्यादौ तावदणादयः सिद्धा इत्यभिसन्धायेदमुक्तम् ।। 
