---
index:  4.2.65
sutra:  सूत्राच्च सोपधात्
vritti:  padamanjari
---

अष्टकं सूत्रमिति । अष्टावध्यायाः परिमाणमस्य, `संख्यायाः संज्ञासङ्घसूत्राध्ययनेषु` इति `संख्याया अतिशदन्तायाः कन्` ।
संख्याप्रकृतेरिति वक्तव्यमिति । संख्या प्रकृतिर्यस्य प्रत्ययस्य तदन्तात्कोपधादिति वक्तव्यमित्यर्थः । कालापकमधीते कालापक इति । कलापिना प्रोक्तमेधीयते कालापाः, `कलापिनोऽण्`, `नान्तस्य टिलोपे सब्रह्मचारि` इत्यौपसंख्यानिकष्टिलोपः, ततः `तदधीते` इत्यण्, प्रोक्ताल्लुक् । कालापानामाम्नाय इति `गोत्रचरणाद् वुञ्`, कालापकम्, ततः `तदधीते` इत्यण्, तस्य लुग्न भवति । यदि स्याद् ञित्स्वरेणाद्युदात्तत्वं स्यात्, लुगभावे त्वण एव स्वरो भवति, स्त्रियां च ङीब् भवति ।
चतुष्टय इति । चत्वारोऽवयवा अस्य `संख्याया अवयवे तयप्`, `ह्रस्वात्तादौ तद्धिते` इति मूर्द्धन्यः ।।
