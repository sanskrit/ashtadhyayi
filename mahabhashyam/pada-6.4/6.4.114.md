---
index: 6.4.114
sutra: इद्दरिद्रस्य
vritti: mahabhashyam
---

 इद्दरिद्रस्य (3111) (6585 उपसंख्यानवार्तिकम् ।। 1 ।।) - दरिद्रातेरार्धधातुके लोपः - दरिद्रातेरार्धधातुके लोपो वक्तव्यः ।। (6586 सिद्धत्वोपसंख्यानवार्तिकम् ।। 2 ।।) - सिद्धश्च प्रत्ययविधौ - स च सिद्धः प्रत्ययविधौ । किं प्रयोजनम् ? दरिद्राति---इति दरिद्रः आकारान्तलक्षणः प्रत्ययविधिर्मा भूदिति ।। न दरिद्रायके लोपो दरिद्राणे च नेष्यते । दिदरिद्रासतीत्येके दिदरिद्रियतीति वा ।। (6587 उपसंख्यानवार्तिकम् ।। 3 ।।) - अद्यतन्यां वा - अद्यतन्यां वेति वक्तव्यम् । अदरिद्रीत्, अदरिद्रासीत् ।। 