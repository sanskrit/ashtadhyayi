---
index: 2.1.69
index_padded: 2.1.069

sutra: वर्णो वर्णेन
vritti: mahabhashyam
---

 वर्णो वर्णेन (417) (264 तत्पुरुषसंज्ञासूत्रम् ।। 2।1। 3। आ.11) (वर्णोवर्णेन इत्यस्य समानाधिकरणाधिकारीयत्वाधिकरणम्) (आक्षेपभाष्यम्) इदं विचार्यते--वर्णेन तृतीयासमासो वा स्यात्---कृष्णेन सारङ्गः कृष्णसारङ्ग इति। समानाधिकरणो वा कृष्णः सारङ्गः कृष्णसारङ्ग इति।। (विशेषप्रश्नभाष्यम्) कश्चात्र विशेषः?।। (1332 तृतीयासमासे दूषणवार्तिकम् ।। 1 ।।) ।। वर्णेन तृतीयासमास एतप्रतिषेधे वर्णग्रहणम्।। (भाष्यम्) वर्णेन तृतीयासमासे एतप्रतिषेधे वर्णग्रहणं कर्तव्यम्। तृतीयापूर्वपदं प्रकृतिस्वरं भवति। अनेते वर्णः इति वक्तव्यम्।। (इह मा भूत्--हिमेन एतः हिमैतः।। ) (आक्षेपभाष्यम्) अथ द्वितीयेन वर्णग्रहणेनैतविशेषणेनार्थः?।। (समाधानभाष्यम्) बाढमर्थः। यद्यवर्ण एतशब्दोस्ति।। (समाधानबाधकभाष्यम्) ननु चायमस्ति--आ इतः एतः, कृष्णेतो लोहितेत इति।। (प्रत्याख्यानभाष्यम्) नार्थ एवमर्थेन वर्णग्रहणेन। यदि तावदयं कर्मणि क्तः, तृतीया कर्मणि इत्यनेन स्वरेण भवितव्यम्। अथापि कर्तरि, परत्वात्कृत्स्वरेण भवितव्यम्।। (समानाधिकरणपक्षाभ्युपगमभाष्यम्) अथ समानाधिकरणः।। (1333 समानाधिकरणपक्षे दूषणवार्तिकम् ।। 2 ।।) ।। समानाधिकरणे द्विर्वर्णग्रहणम्।। (व्याख्याभाष्यम्) समानाधिकरणे द्विर्वर्णग्रहणं कर्तव्यम्। वर्णो वर्णोष्वनेत इति वक्तव्यम्। एकं वर्णग्रहणं कर्तव्यम्। इह मा भूत्--परमशुक्लः परमकृष्णः। द्वितीयं वर्णग्रहणं कर्तव्यम्। इह मा भूत्--कृष्णतिला इति।। (दूषणबाधकभाष्यम्) एकं वर्णग्रहणमनर्थकम्।। (आक्षेपभाष्यम्) अवर्णस्य वर्णे वर्णस्य चावर्णे अन्यतरत्र कस्मान्न भवति?।। (समाधानभाष्यम्) लक्षणप्रतिपदोक्तयोः प्रतिपदोक्तस्यैव इति।। (तृतीयासमासवादिभाष्यम्) एवं सति तान्येतानि त्रीणि वर्णग्रहणानि भवन्ति - समासविधौ द्वे, स्वरविधौ चैकम् ।। (समानाधिकरणसमासवादिभाष्यम्) यस्यापि तृतीयासमासस्तस्यापि तान्येव त्रीणि वर्णग्रहणानि भवन्ति। समासविधौ द्वे, स्वरविधौ चैकम्।। (तृतीयासमासवादिभाष्यम्) सामान्येन मम तृतीयासमासो भविष्यति तृतीया तत्कृतार्थेन गुणवचनेन इति।। (समानाधिकरणसमासवादिभाष्यम्) अवश्यं वर्णेन प्रतिपदं समासो वक्तव्यः। यत्र तेन न सिध्यति तदर्थम्।। क्व च तेन न सिध्यति?। शुकबभ्रुः हरितबभ्रुः इति।। तथा सति तान्येतानि त्रीणि वर्णग्रहणानि भवन्ति--समासविधौ द्वे, स्वरविधौ चैकम्।। (तृतीयासमासवादिभाष्यम्) अथेदानीं समानाधिकरणः सामान्येन सिद्धः स्यात्?।। (समानाधिकरणसमासवादिभाष्यम्) बाढं सिद्धः।। कथम्?। विशेषणं विशेष्येण बहुलम् इति। एवमपि द्वे वर्णग्रहणे कर्तव्ये स्वरविधावेव, प्रतिपदोक्तस्याभावात्। तस्मात्समानाधिकरण इत्येष पक्षो ज्यायान्।। (प्रधानोपसर्जनानां विप्रतिषेधाधिकरणम्) (1334 वार्तिकम् ।। 3 ।।) ।। समानाधिकरणाधिकारे प्रधानोपसर्जनानां परं परं विप्रतिषेधेन ।। (भाष्यम्) समानाधिकरणाधिकारे प्रधानोपसर्जनानां परं परं भवति विप्रतिषेधेन। प्रधानानां प्रधानम्, उपसर्जनानामुपसर्जनम्। प्रधानानां तावत्प्रधानम्--वृन्दारकनागकुञ्ञ्जरः पूज्यमानम् इत्यस्यावकाशः--गोवृन्दारकः अश्ववृन्दारकः। पोटायुवतीनामवकाशः--इभ्ययुवतिः, आढ्ययुवतिः। इहोभयं प्राप्नोति--नागयुवतिः वृन्दारकयुवतिः प्र् प्रधानानां परं प्रधानं भवति विप्रतिषेधेन।। उपसर्जनानां परमुपसर्जनम्। सन्महत्परमोत्तमोत्कृष्टा इत्यस्यावकाशः--सद्गवः सदश्वः। कृत्यतुल्याख्या अजात्या इत्यस्यावकाशः--तुल्यश्वेतः तुल्यमहान्। इहोभयं प्राप्नोति--तुल्यसन् तुल्यमहान्। उपसर्जनानां परमुपसर्जनं भवति विप्रतिषेधेन।। (न. कर्मधारयान्मत्वर्थीय इति व्युत्पत्तिसाधकाधिकरणम्) (1335 बहुव्रीहेः कर्मधारयप्रकृतिकमत्वर्थीयापवादत्वसाधकप्रथमखण्डवार्तिकम् ।। 4 ।।) ।। समानाधिकरणसमासाद् बहुव्रीहिः ।। (भाष्यम्) समानाधिकरणसमासाद्बहुव्रीहिर्भवति विप्रतिषेधेन।। समानाधिकरणसमासस्यावकाशः वीरः पुरुषो वीरपुरुषः। बहुव्रीहेरवकाशः कण्ठेकालः। इहोभयं प्राप्नोति--वीरपुरुषको ग्रामः। बहुव्रीहिर्भवति विप्रतिषेधेन ।। (1336 कर्मधारयप्रकृतिकमत्वर्थीयसाधकवार्तिकद्वितीयखण्डम्।। 5 ।।) ।। कदा चित्कर्मधारयः सर्वधनाद्यर्थः ।। (भाष्यम्) कदाचित्कर्मधारयो भवति बहुव्रीहेः।। किं प्रयोजनम्?। सर्वधनाद्यर्थः। सर्वधनी। सर्वबीजी। सर्वकेशी नटः। गौरखरवदरण्यम्। कृष्णसर्पवान्वल्मीकः। लोहितशालिमान् ग्रामः।। किं प्रयोजनम्?। कर्मधारयप्रकृतिभिर्मत्वर्थीयैरभिधानं यथा स्यात्।। किं च कारणं न स्यात्? बहुव्रीहिणोक्तत्वान्मत्वर्थस्य।। (मत्वर्थीयोत्पत्तिबाधकाक्षेपभाष्यम्) यद्युक्तत्वं हेतुः कर्मधारयेणाप्युक्तत्वान्न प्राप्नोति।। न खल्वपि संज्ञाश्रयो मत्वर्थीयः। किं तर्हि?। अर्थाश्रयः।। स यथैव बहुव्रीहिणोक्तत्वान्न भवति, एवं कर्मधारयेणोक्तत्वान्न भविष्यति।। (मत्वर्थीयोत्पत्तिसाधकसमाधानभाष्यम्) एवं तर्हि इदं स्यात्--सर्वाणि धनानि-सर्वधनानि, सर्वधनान्यस्य सन्ति-सर्वधनीति।। (वार्तिकीयकदाचित्पदासंगत्याक्षेपभाष्यम्) नैवं शक्यम्। नित्यमेवं सति कर्मधारयः स्यात्। तत्र यदुक्तम्--कदाचित्कर्मधारयः इति, एतदयुक्तम्।। (वार्तिकाशयान्तरभाष्यम्) एवं तर्हि भवति वै किंचिदाचार्याः कार्यवद्बुद्धिं कृत्वा पठन्ति--कार्याः शब्दाः इति, तद्वदिदं पठितम्--। समानाधिकरणसमासाद्बहुव्रीहिः कर्तव्यः कदाचित्कर्मधारयः सर्वधनाद्यर्थः । इति।। (विप्रतिषेधासंभवेन बहुव्रीहिनिराकरणाक्षेपभाष्यम्) यदुच्यते--समानाधिकरणसमासाद्बहुव्रीहिर्भवति विप्रतिषेधेन--इति।। नैष युक्तो विप्रतिषेधः। अन्तरङ्गः कर्मधारयः।। काऽन्तरङ्गता?। स्वपदार्थे कर्मधारयः। अन्यपदार्थे बहुव्रीहिः।। (बहुव्रीहिसाधकसमाधानभाष्यम्) अस्तु। विभाषा कर्मधारयः, यदा न कर्मधारयस्तदा बहुव्रीहिर्भविष्यति।। (आक्षेपभाष्यम्) एवमपि यद्यत्र कदाचित्कर्मधारयो भवति। कर्मधारयप्रकृतिभिर्मत्वर्थीयैरभिधानं प्राप्नोति। सर्वश्चायमेवमर्थो यत्नः--कर्मधारयप्रकृतिभिर्मत्वर्थीयैरभिधानं मा भूद्--इति।। ( समाधानभाष्यम् ) एवं तर्हि नेदं तस्य योगस्योदाहरणं विप्रतिषेधे परम् इति।। किं तर्हि?। इष्टिरियं पठिता--समानाधिकरणसमासाद्बहुव्रीहिरिष्टः। कदाचित्कर्मधारयः सर्वधनाद्यर्थः इति। (उक्तवार्त्तिकानावश्यकतासाधकैकदेशिभाष्यम्) यदीष्टिः पठिता, नार्थोनेन। इह हि सर्वे मनुष्या अल्पेनाल्पेन महतो महतोर्थानाकाङ्क्षन्ति। एकेन माषेण शतसहस्रम्। एकेन कुद्दालपदेन खारीसहस्रम्। तत्र कर्मधारयप्रकृतिभिर्मत्वर्थीयैरभिधानमस्तु बहुव्रीहिणेति। बहुव्रीहिणा भविष्यति लघुत्वात्।। (आक्षेपैकदेशिभाष्यम्) कथं सर्वधनी सर्वबीजी सर्वकेशी नट इति? ।। (समाधानैकदेशिभाष्यम्) ।इनिप्रकरणे सर्वादेः। इति वक्ष्यामि। तच्चावश्यं वक्तव्यं ठनो बाधनार्थम्।। (आक्षेपैकदेशिभाष्यम्) कथम्--गौरखरवदरण्यम् गौरमृगवदरण्यम् कृष्णसर्पवान् वल्मीकः लोहितशालिमान् ग्रामः?।। (समाधानैकदेशिभाष्यम्) अस्त्यत्र विशेषः। जात्यात्राभिसंबन्धः क्रियते, कृष्णसर्पो नाम सर्पजातिः, सास्मिन् वल्मीकेस्ति।। यदा ह्यन्तरेण जातिं तद्वत्ताभिसंबन्धः क्रियते, कृष्णसर्पो वल्मीक इत्येव तदा भवति।। (पूर्वपदार्थातिशयविवक्षायामप्यातिशायिकप्रत्ययाद्बहुव्रीहेर्बलवत्त्वाधिकरणम्) (1337 पूर्वपदातिशय आतिशायिकव्यवस्थावार्तिकम् ।। 4 ।।) ।। पूर्वपदातिशये आतिशायिकाद् बहुव्रीहिः सूक्ष्मवस्त्रतराद्यर्थः ।। (भाष्यम्) पूर्वपदातिशयविवक्षायामातिशायिकाद् बहुव्रीहिर्भवति विप्रतिषेधेन।। किं प्रयोजनम्?। सूक्ष्मवस्त्रतराद्यर्थः।। आतिशायिकस्यावकाशः--पटुतरः पटुतमः। बहुव्रीहेरवकाशः-- चित्रगुः शबलगुः। इहोभयं प्राप्नोति--सूक्ष्मवस्त्रतरः। तीक्ष्णशृङ्गतरः। बहुव्रीहिर्भवति विप्रतिषेधेन।। (विप्रतिषेधबाधकभाष्यम्) नैष युक्तो विप्रतिषेधः। विप्रतिषेधे परम् इत्युच्यते। पूर्वश्च बहुव्रीहिः, पर आतिशायिकः।। (वार्तिकाशयान्तरभाष्यम्) इष्टवाची परशब्दः--विप्रतिषेधे परं यदिष्टं तद्भवतीति।। (अनुपपत्तिभाष्यम्) एवमप्ययुक्तः। अन्तरङ्ग आतिशायिकः।। कान्तरङ्गता?। ङ्याप्प्रातिपदिकादातिशायिकः। सुबन्तानां बहुव्रीहिः।। (अनुपपत्तिबाधकभाष्यम्) आतिशायिकोपि नान्तरङ्गः।। कथम्? समर्थात्तद्धित उत्पद्यते सामर्थ्यं च सुबन्तेन ।। (अनुपपत्तिसाधकभाष्यम्) एवमप्यन्तरङ्गः।। कथम्?। स्वपदार्थे आतिशायिकः। अन्यपदार्थे बहुव्रीहिः।। (अनुपपत्तिबाधकभाष्यम्) एवमपि नान्तरङ्गः।। कथम्?। स्पर्द्धायामातिशायिको भवति। न चान्तरेण प्रतियोगिनं स्पर्द्धा भवति।। (अनुपपत्तिप्राप्त्यभावभाष्यम्) नैव वात्रातिशायिकः प्राप्नोति।। किं कारणम्?। असार्मथ्यात्।। कथमसामर्थ्यम्?। सापेक्षमसमर्थं भवतीति। यावता वस्त्राणि तद्वन्तमपेक्षन्ते। तद्वन्तं चापेक्ष्य वस्त्राणां वस्त्रैर्युगपत्स्पर्द्धा भवति।। (आक्षेपभाष्यम्) ननु चायमातिशायिक एवमात्मकः सत्यां व्यपेक्षायां विधीयते।। (समाधानभाष्यम्) सत्यमेवमात्मकः। यां च नान्तरेण व्यपेक्षामातिशायिकस्य प्रवृत्तिस्तस्यां सत्यां भवितव्यम्।। कां च नान्तरेण व्यपेक्षामातिशायिकस्य प्रवृत्तिः?। या हि प्रतियोगिनं प्रति व्यपेक्षा।। या हि तद्वन्तं प्रति, न तस्यां भवितव्यम्।। (आक्षेपभाष्यम्) बहुव्रीहिरपि तर्हि न प्राप्नोति।। किं कारणम्?। असार्मथ्यादेव।। कथमसामर्थ्यम्?। सापेक्षमसमर्थं भवतीति। यावता वस्त्राणि वस्त्रान्तराण्यपेक्षन्ते तद्वता चाभिसंबन्धः।। (समाधानभाष्यम्) एवं तर्हि नेदं तस्य योगस्योदाहरणं विप्रतिषेधे परम् इति।। किं तर्हि?। इष्टिरियं पठिता ।पूर्वपदातिशये आतिशायिकाद् बहुव्रीहिरिष्टः सूक्ष्मवस्त्रतराद्यर्थः। इति। (वार्तिकानावश्यकताभाष्यम्) यदीष्टिरियं पठिता, नार्थोनेन।। (आक्षेपभाष्यम्) कथं यैषा युक्तिरुक्ता--वस्त्रान्तराणां च वस्त्रान्तरैर्युगपत्स्पर्द्धा तद्वता चाभिसंबन्धः--इति। (समाधानभाष्यम्) यदा ह्यन्तरेण वस्त्राणां वस्त्रान्तरैर्युगपत्स्पर्द्धां तद्वताभिसंबन्धः क्रियते। निष्प्रतिद्वन्द्वस्तदा बहुव्रीहिः। बहुव्रीहेरातिशायिकाः।। (आक्षेपभाष्यम्) न तर्हीदानीमिदं भवति--सूक्ष्मतरवस्त्र इति?।। (समाधानभाष्यम्) भवति, यदान्तरेण तद्वन्तं वस्त्राणां वस्त्रान्तरैर्युगपत्स्पर्द्धा भवति। निष्प्रतिद्वन्द्वस्तदातिशायिकः।। (समाधानबाधकाक्षेपभाष्यम्) कथं पुनरन्यस्य प्रकर्षेणान्यस्य प्रकर्षः स्यात्?।। (समाधानसाधकभाष्यम्) नैवान्यस्य प्रकर्षेणान्यप्रकर्षेण भवितव्यम्। यथैवायं द्रव्येषु यतते--वस्त्राणि मे स्युरिति। एवं गुणेष्वपि यतते--सूक्ष्मतराणि मे स्युरिति।। (समाधानबाधकभाष्यम्) नात्रातिशायिकः प्राप्नोति। किं कारणम्?। गुणवचनादित्युच्यते। न च समासो गुणवचनः।। (समाधानसाधकभाष्यम्) समासोपि गुणवचनः। कथम्?। अजहत्स्वार्था वृत्तिरिति।। (आक्षेपभाष्यम्) अथ जहत्स्वार्थायां तु दोष एव?।। (समाधानभाष्यम्) जहत्स्वार्थायां च न दोषः। भवति बहुव्रीहौ तद्गुणसंविज्ञानमपि। तद्यथा--शुक्लवाससमानय लोहितोष्णीषाः प्रचरन्तीति तद्गुण आनीयते तद्गुणाश्च प्रचरन्ति।। (उत्तरपदातिशय आतिशायिकव्यवस्थाधिकरणम्) (1338 आक्षेपवार्तिकम् ।। 5 ।।) ।। उत्तरपदातिशये आतिशायिको बहुव्रीहेः बह्वाढ्यतराद्यर्थः ।। (भाष्यम्) उत्तरपदातिशये आतिशायिको बहुव्रीहेर्भवति विप्रतिषेधेन ।। किं प्रयोजनम्? बह्वाढ्यतराद्यर्थः। बह्वाढ्यतरः। बहुसुकुमारतरः।। कः पुनरत्र विशेषः--बहुव्रीहेर्वातिशायिकः स्याद्, आतिशायिकान्तेन वा बहुव्रीहिः?।। स्वरकपोर्विशेषः। यद्यत्रातिशायिकाद्बहुव्रीहिः स्यात्--बह्वाढ्यतर एवं स्वरः प्रसज्येत, बह्वाढ्यतर इति चेष्यते। बह्वाढ्यकतर इति च प्राप्नोति, बह्वाढ्यतरक इति चेष्यते।। (1339 उत्तरपदलोपविधायकवार्तिकम् ।। 6 ।।) ।। समानाधिकरणाधिकारे शाकपार्थिवादीनामुपसंख्यानमुत्तरपदलोपश्च ।। (भाष्यम्) समानाधिकरणाधिकारे शाकपार्थिवादीनामुपसंख्यानं कर्तव्यम्। उत्तरपदलोपश्च वक्तव्यः। शाकभोजी पार्थिवः शाकपार्थिवः। कुतपवासाः सौश्रुतः कुतपसौश्रुतः। अजापण्यस्तौल्वलिरजातौल्वलिः। यष्टिप्रधानो मौद्गल्यः यष्टि मौद्गल्यः।। वर्णो वर्णेन ।। 68 ।। 