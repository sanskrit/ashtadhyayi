---
index:  4.3.153
sutra:  जातरूपेभ्यः परिमाणे
vritti:  nyasa
---

`बहुवचननिर्देशात्` इत्यादि। यदि स्वरूपग्रहणमभीष्टं स्यात् तस्यैकत्वादेकवचनेनैव निर्देशं कुर्यादिति भावः। `मयडादीनाम्` इति। आदि शब्दोनाञो ग्रहणम्। बहुवचनं तु पूर्ववत्। तत्र ये वृद्धा हाटकजातरूपप्रभृतयः, तेभ्यो मयटोऽपवादः। ये तु तपनीयप्रभृतयोऽनुदात्तादयस्तेभ्योऽञः। `तापनीयम्` इति। तपनीयशब्दः `लघावन्ते` (फि.सू.2.42) इत्यादिना मध्योदात्तः।।

