---
index:  7.2.46
sutra:  निरः कुषः
vritti:  nyasa
---

`कुष निष्कर्षे` (धा.पा.1518)। अस्योदात्तत्वान्नित्यामिटि प्राप्ते विकल्पार्थं वचनम्। `निष्कोष्टा` इति। `शर्परे विसर्जनीयः` (8.3.35) इत्यस्यानुवृत्तेः `इदुदुपधस्य चाप्रत्ययस्य` (8.3.41) इति विसर्जनीयस्य षत्वम्।
ननु च सकारान्तोऽयमुपसर्गः, तथा प्रादिषु निसिति पठ्यते, न तु निरिति, तस्मात् `निसः` इति वक्तुं युक्तम्, न निर इति; यथा--निसस्तपतावनासेवने` (8.3.102) इति, तत् किमर्थं तिर इति निर्देशः? इत्याह--`निसः` इति। `वक्तव्ये` इत्यादिना रेफान्तस्यास्तित्वज्ञापने प्रयोजनमाह। `तेन` इत्यादि। स्यादेतत्। निस इति रुत्वे कृते लत्वं भविष्यतीत्याह--`निसो हि` इत्यादि। `निलयनम्` इति। अयतेर्ल्युटि रूपम्।।


