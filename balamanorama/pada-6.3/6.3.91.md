---
index:  6.3.91
vrittiindex: 
sutra:  आ सर्वनाम्नः
vritti:  balamanorama 
---

आ सर्वनाम्नः। `आ` इत्यविभक्तिकनिर्देशः। `दृग्दृशवतुषु` इति सूत्रमनुवर्तत। तदाह--सर्वनाम्न इति। अन्तादेश इति। अलोऽन्त्यपरिभाषालभ्यमिदम्। दकारस्य आत्वे सवर्णदीर्घः। तादृश् इति रूपम्। ततः सुबुत्पत्तिः। कुत्वस्येति। तादृश् स् इति स्थिते हल्ङ्यादिलोपे, `क्विन्प्रत्ययस्य कु`किति कुत्वस्याऽसिद्धत्वात्। `व्रश्चे`ति ष इत्यर्थः। तस्येति। `व्रश्चे`ति संपन्नस्य षकारस्येत्यर्थः। तस्य कुत्वेनेति। डकारस्य `क्विन्प्रत्ययस्य कु`रिति कुत्वेन गकार इत्यर्थः। तस्य चर्त्वेनेति। गकारस्य `वावसाने` इति चर्त्वविकल्प इत्यर्थः। तादृगिति। स इव दृश्यत इति न विग्रहः, `कर्तरि कृत्`इति कर्तर्येव क्विन्विधानात्। किंतु कर्मकर्तरि क्विन्। स इवायं पश्यति। ज्ञानविषयो भतीत्यर्थः। `दृशेरत्र ज्ञानविषयत्वापत्तिमात्रवृत्तित्वादज्ञानार्थता` इति `त्यदादिषु दृशेः` इति सूत्रे भाष्ये स्पष्टम् . रूढशब्द एवायमित्यन्ये। अथात्र कैयटादिमतं दूषयति--षत्वापवादत्वादिति। यद्यपि दधृगञ्चुयुजिक्रुञ्चुषु अप्राप्ते।ञपि व्रश्चादिषत्वे `क्वन्प्रत्ययस्य कुः` इति कुत्वमारभ्यते। तथापि क्विपैव सिद्धे `स्पृशोऽनुदके क्विन्`, `त्यदादिषु दृशोऽनालोचने कञ् चे`ति क्विन्विधानं `क्विन्प्रत्ययस्य कु`रिति कुत्वार्थं क्रियमाणं घृतस्पृक्, तादृगित्यादिषु अप्रवृत्तौ निरवकाशमेव स्यात्। अतस्तद्विषये कुत्वस्य फलतः षत्वापवादत्वमिति भावः। क्विन्विधानं `क्विन्प्रत्ययस्य कुः` इति कुत्वार्थमेवेति `स्पृशोऽनुदके` इति सूत्रे भाष्ये स्पष्टम्। अनवकाशत्वादेव च षकारविषये कुत्वस्य नाऽसिद्धत्वमपि। अन्यथा `स्पृशोऽनुदके क्वि`नित्यादिना स्पृशादेः क्विन्विधिवैयर्थ्यात्। उक्तं च `पूर्वत्रासिद्ध`मित्यत्र भाष्ये--`अपवादो वचनप्रमाण्या`दिति। खकार इतीति। अघोषमहाप्राणसाम्यादिति भावः। ख एवेति। #आतदृक्, तादृगिति रूपद्वयमिष्टम्। शकारस्य कुत्वेन खकारे सति तस्य `वावसाने` इति चर्त्वपक्षे तादृगिति रूपसिद्धावपि चर्त्वाऽभावपक्षे तादृखित्येव स्यात्, ताद-गिता गकारो न श्रूयेतेत्यर्थः। नन्वस्तु शकारस्य खकारस्तथापि तस्य चर्त्वाभावपक्षे जश्त्वेन गकारो निर्बाध इत्यात आह--जश्त्वं प्रतीति। जश्त्वेन गकारे कर्तव्ये शकारस्थानकस्य कुत्वसम्पन्नखकारस्याऽसिद्धतया झलोऽभावेन जश्त्वाऽसंभवादित्यर्थः। अथ कैयटादिमते उक्तदोषं निरस्यति-दिगादिभ्यो यदितीति। `विश प्रवेशने` क्विप्, विशिति रूपम्। तस्य विशेषमाह--व्रश्चेति षत्वमिति। विश् सिति स्थिते हङ्यादिलोपे `व्रश्चे`ति शकारस्य षकार इत्यर्थः। जश्त्वचर्त्वे इति। षस्य जश्त्वेन डः। `वाऽवसाने` इति तस्य चर्त्वेन पक्षे ट इत्यर्थः। विड्भ्याम्। विट्त्सु विट्सु। `णश अदर्शने` क्विप्। नश् इति रूपम्। ततः सुबुत्पत्तिः। सोर्हल्ङ्यादिलोपे व्रश्चादिना नित्यं षत्वे प्राप्ते-।

