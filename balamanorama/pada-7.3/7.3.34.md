---
index:  7.3.34
vrittiindex:  588
sutra:  नोदात्तोपदेशस्य मान्तस्याऽनाचमेः
vritti:  balamanorama 
---

नोदात्तोपदेशस्य। `मृजेर्वृद्धि`रित्यतो वृद्धिरिति, `अत उपधायाः` इत्यत उपधाया इति, `अचो ञ्णिती`त्यतो ञ्णितीति, `आतो युक्` इत्यततश्चिण्णकृतोरिति चानुवर्तते। तत्र णितीति कृतएव विशेषणं, न तु चिणः, अव्यभिचारात्। तदाह-- उपधाया इत्यादिना। अनुदात्तोपदेशाः - सङ्गृहीताः। ततोऽन्यः सर्वोऽपि धातुरुदात्तोपदेशः। आङ्पूर्वश्चमिराचमिः, तद्वर्जस्येत्यर्थः। अशमि अदमीति। शमधातोर्दमधातोश्च लुङि चिणि `अत उपधायाः` इति वृद्धिर्न। अगामीति। गमेरनुदात्तोपदेशत्वादिति भावः। अवादीति। वदधातुर्न मान्त इति भावः। आचामीति। `अनाचमे`रित्युक्तेरिह नोपधावृद्धिनिषेधः। अनाचमिकमिवमीनामिति. आचामिकमिवमिवर्जानामित्यर्थः। एवं च कमिवम्योरपि न निषेध इति फलितम्। ननु कर्मेर्णिङन्तत्वात्केवलस्य तस्य चिणादौ प्रयोग एव नास्तीत्यत आह-- चिण्यायादय इति। णिङणिचोरप्येवमिति। णिङन्ताण्णिजन्ताद्वा कमेश्चिणि णिलोपे सति पूर्ववद्रूपं शिष्यते इत्यर्थः। ननु `जनिवध्योश्चे`ति वधेरुपधावृद्धिनिषेधो व्यर्थः, वधादेशस्याऽदन्ततया अल्लोपस्य स्थानिवत्त्वादेव अवधीत्यादौ उपधावृद्ध्यभावसिद्धेरित्याशङ्क्य वधर्धात्वन्तरं हलन्तमेव `जनिवध्योश्चे`त्यत्र गृह्यत इत्यभ#इप्रेत्य आह--- वध हिंसायां हलन्त इति।

