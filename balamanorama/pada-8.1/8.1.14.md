---
index:  8.1.14
vrittiindex: 
sutra:  यथास्वे यथायथम्
vritti:  balamanorama 
---

यथास्वे यथायथम्। वीप्सायामिति। कार्त्स्न्येसंबन्धो वीप्सेत्युक्तम्। स्वशब्दार्थगतकार्त्स्न्ये द्योत्ये यथाशब्दस्य स्वशब्देनाऽव्ययीभाव इत्यर्थः। कृत्स्न श्चासौ स्वश्चेत्यस्वपदविग्रहः, नित्यसमासत्वात्। स्वशब्दस्तु आत्मात्मीयज्ञातिधनवाची। इह तु आत्मात्मीयवाच्येव गृह्यते, नतु ज्ञातिधनवाची, व्याख्यानादित्यभिप्रेत्य विग्रहवाक्यस्य फलितमर्थमाह--द्वे इति। `स्त` इति शेषः। निपातनादिति भावः। न च `नित्यवीप्सयो`रित्येव वीप्सया द्वित्वमिह सिद्धमिति शङ्क्यम्, द्वित्वविषयस्य शब्दस्य लक्षणया कार्त्स्न्यविशिष्टे वृत्तावेव वीप्सायां द्विर्वचनविधानात्। अन्यथा `सर्वो घटः` इत्यादौ सर्वशब्दस्यापि द्वित्वापत्तेरिति भावः। क्लीबत्वमिति। `यथा-यथा इति समुदायस्ये`ति शेषः। अन्यथा अव्ययत्वादलिङ्गत्वं स्यादिति भावः। एवं च कृत्तद्वित्वस्य नपुंसकह्रस्वत्वं च फलितम्। यथायथं ज्ञातेति। अत्र `ज्ञाते`ति तृन्नन्तम्। `तद्योगे `न लोके`ति षष्ठीनिषेधात्कर्मणि द्वितीया। तृजन्तत्वे तु `यथायथस्य ज्ञाते`त्येव। 

