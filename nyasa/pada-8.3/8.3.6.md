---
index:  8.3.6
sutra:  पुमः स्वय्यम्परे
vritti:  nyasa
---

`पुमः` इति। पुंसः सकारादवशिष्टो यो भागस्तस्यायं निर्दशः, सकारस्य संयोगान्तलोपे कृते तस्यैव कार्यित्वात्। `अम्परे` इति। अम् परो यस्मात् स तथोक्तः। अमिति प्रत्याहारस्य ग्रहणम्, न द्वितीयैकवचनस्य। कुत एतत्? व्याप्तिन्यायात् `खयि` इति प्रत्याहारेण साहचर्याच्च। `पुंश्चली` इति। चलडिति पचादौ पठ्यते। तेन `चल कम्पने` (धा.पा.832) इत्यस्मात् पचाद्यच् टिद्भवति, `टिड्ढणञ्` (4.1.15) इति ङीप्। पुंश्चलीति षष्ठीसमासः। `पुंस्कामा` इति। पुंसि कामोऽस्या इति बहुव्रीहिः। अथ वा--पुमांसं कामयत इति `शीलिकामिभिक्षाचरिभ्यो णो वक्तव्यः` (वा.229) इति णः; ततष्टाप्। अत्र पुंस्कामेत्यत्रोदाहरणे। `सकार एवादेशः` इति। विसर्जनीयस्येत्यपेक्षते। `वक्तव्यः` इति। व्याख्येय इत्यर्थः। तत्रेदं व्याख्यानम्--`कुप्वोः क पौ च` (8.3.37) इत्यत्र `वा शरि` (8.3.36) इत्यतो वाग्रहणमनुवर्त्तते, सा च व्यवस्थितविभाषा। तेनात्रापि विसर्जनीयस्य सकार एव भविष्यति, न विसर्जनीयजिह्वामूलीयाविति। इदं तावत् पूर्वसूत्रे यदा द्विसकारपक्षो नाश्रीयते, तदा प्रतिविधानमुक्तम्।
यदा तु तत्र `द्विसकारको निर्देशः` इत्येष पक्ष आश्रीयते, तदा प्रतिविधातुमाह--`द्विसकारकनिर्देशपक्षे तु` इत्यादि।
ननु च रुरप्यनुवरत्तत एव, तत्र यथा सकारोऽनुवर्त्तमानो भवति तथा रुरपि पक्षे स्यात्, ततश्च रुत्वपक्षे विसर्जनीये कृते जिह्वामूलोयः स्यादेव? इत्यत आह--`रुत्वं त्वनुवर्त्तमानम्` इत्यादि। तत्रैव कारणमाह--`सम्बन्धानुवृत्तिस्तस्य` इत्यादि। इतिकरणो हेतौ, स हि `मतुवसो रु सम्बुद्धौ` (8.3.1) इत्यतः स्वेन सम्बन्धिना मतुपा वसुना च सम्बद्ध इहानुवर्त्तते। तस्मान्नोत्सहते सम्बन्ध्यन्तरेण सम्बन्धमनुभवितुम्।
`पुंदासः` इति। षष्ठीसमासः--पुंसो दास इति। कर्मधारयो वा। एवं `पुगवः` इति। अत्र तु `गोरतद्धितलुकि` (5.4.92) इति टच् समासान्तः। `पुंक्षीरम्, पुंक्षुरम्` इति। षष्ठीसमासः।
`खय्यमि` इति। वक्तव्ये परग्हणं विपरीतकल्पनानिरासार्थम्। असति परग्रहणे--अमि खयि पर इति विज्ञायेत, ततश्च `पुमाख्यः, पुमाचारः` इत्यत्रापि स्यात्। अतः परग्रहणम्।।

