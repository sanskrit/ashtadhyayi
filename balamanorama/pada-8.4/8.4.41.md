---
index:  8.4.41
vrittiindex:  114
sutra:  ष्टुना ष्टुः
vritti:  balamanorama 
---

ष्टुना ष्टुः। `स्तो`रित्यनुवर्तते। तदाह-स्तोरिति। अत्रापि स्थान्यादेशानां यतासंख्यं, नतु`ष्टुयोगे`इत्यत्र। रामष्षष्ठ इति। रामस्-षष्ट इति स्थिते षकारयोगात्सस्य ष्टुत्वेन षः। अत्रापि `ष्टुना योग` इत्यत्र न यथासंख्यमित्यस्य प्रयोजनं दर्शयितुं सकारस्य टवर्गयोगेऽपि उदाहरति--रामष्टीकते इति। `टीकृ गतौ`। तट्टीकेति। तस्य-टीकेति विग्रहः। `तद्टीके`ति स्थिते टुत्वेन दस्य डत्वे चर्त्वम्। चक्रिण्ढोकसे इति। ढौकृ गतौ। चक्रिन् ढोकसे इति स्थिते टवर्गयोगान्नस्य टुत्वेन णत्वम्। न पदान्तात्। `अना`मिति `तो`रित्यस्य विशेषणं। ननु भिन्नविभक्तिकमेतत्कथं तद्विशेषणमित्यत आह--अनामिति लुप्तषष्ठीकमिति। नामवयवभिन्नस्येत्यर्थः। `स्तोः` `ष्टु`रित्यनुवर्तते।

