---
index:  8.3.99
sutra:  ह्रस्वात्तादौ तद्धिते
vritti:  padamanjari
---

`अपदान्तस्य` इत्यधिकारादप्राप्तं षत्वं विधीयते, तरबादय एव तावत्तद्धिताः सम्भवन्तीत्याह---तरप्तमबिति । सर्पिष्टरमिति । सर्पिर्जातेः प्रकर्षाभावेऽपि सहचारिणो गुणस्य गन्धादेः प्रकर्षे प्रत्ययः । चतुष्टय इति । `जसः शी` । सर्पिष्ट इति । प्रतिप्रयोगे पञ्चम्यास्तसिः । आविष्ट्य इति । अव्ययात्त्यप्` इत्यत्राविः शब्दात् `छन्दसि` इति वचनात्त्यप् ।
सर्पिः सादिति । `विभाषा सातिः कार्त्स्न्ये` । ननु च `सात्पदाद्योः` इति प्रतिषेधादेवात्र षत्वं न भविष्यति ? इत्यत आह---प्रत्ययसकारस्येति ।
भिन्द्युस्तराम्, छन्द्युस्तरामिति । भिदिछिदिभ्यां लिङ्, झेर्जुसि यासुट्, `तिङश्च` इति तरप्, `किमेत्तिङव्ययघात्` इति आमुप्रत्ययः ।
आदिग्रहणं शक्यमकर्तुम्, `ति` इत्येव `यस्मिन्विधिस्तदादावल्ग्रहणे`, पुंसः प्रतिषेधः, पुंस्त्वम्, पुंस्ता ।। 
