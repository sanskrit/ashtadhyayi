---
index:  6.1.70
sutra:  शेश्छन्दसि बहुलम्
vritti:  padamanjari
---

या क्षेत्रेति। शेर्लोपे कृते प्रत्ययलक्षणेन `नपुंसकस्य झलचः` इति नुम्, `सर्वनामस्थाने च` इति दीर्घः, नलोपः।
अयं योगः सक्योऽवक्तुम्, कथम्? डादेशेन सिद्धत्वात्। कथमग्नेत्रीति? त्रिअइ इति स्थिते प्रथमयोः पूर्वसवर्णदीर्घत्वेनैव सिद्धम्। न सिद्ध्यति, नुमा व्यवहितत्वात्? छन्दसि नपुंसकस्य पुंवद्भावो पक्तव्यः, मधोर्गृह्णातीत्येवमाद्यर्थं पुंवद्भावेनैव नुमो निवृत्तिः। एवमपि `जसि च` इति गुणः प्राप्नोति, वक्ष्यत्येतत्--`उसादिषु छन्दसि वावचनं प्राङ् णौ चङ्युपधायाः` इति। अपि च या क्षेत्रा, ता ता पिण्डानामिति तअइ इति स्थिते `सुपां सुलुक्` इतीकारस्याकारे कृते `प्रथमयोः पूर्वसवर्णः` इति दीर्घत्वेन सिद्धम् ।। 

