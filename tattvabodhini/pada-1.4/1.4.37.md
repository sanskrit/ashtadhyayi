---
index:  1.4.37
vrittiindex:  511
sutra:  क्रुधद्रुहेष्र्याऽसूयार्थानां यं प्रति कोपः
vritti:  tattvabodhini 
---

क्रुधद्रुह। `क्रुधे क्रोधे`, द्रुह जिघांसायाम्', `ईर्ष्य ईर्ष्यायाम्`, असूयतिः कण्ड्वादियगन्तः, एषामर्थ इवार्थे येषां धातूनामित्यर्थः। द्रोहोऽपकार इति। द्रुह द्रोहे'इति पाठाभिप्रायेणोक्तं, जिघांसाद्रोह एवेत्यर्थतोऽनुभाषणं वा। अक्षमेति। परसंपत्त्यसहनमित्यर्थः। क्रुधद्रुहोरकर्मकत्वात्तद्योगे षष्ठी प्राप्ता, अन्ययोस्तु सकर्मकत्वाद्द्वितीया प्राप्ता। ननु चित्तदोषार्थानामित्येवास्तु, किं क्रोधादीनां विशिष्योपादानेनेति चेत्?अत्राहुः--द्विषादावतिप्रसङ्गवारणाय विशिष्योपादानम्। तेन `योऽस्मान्द्वेष्टि यं च वयं द्वि ष्मः` इत्यत्र चतुर्थी न भवति। तत्र ह्यनभनन्दनं द्विषेरर्थः। अत एवाऽचेतनेषु न प्रयुज्यते `--औषधं द्वेष्टि देवदत्त`मिति। कोपप्रभवा एवेति। कथं तर्हि `कुप्यसि कस्मैचित्`इति। न हि कोपः कोपप्रभवः। अत्र व्याचख्युः--कुपिरत्र द्रोहार्थ इति। पत्ये शेते इतिवत् `क्रिययायम्---` इत्येव सिद्धे क्रुधद्रुहोग्र्रहणं चिन्त्यप्रयोजनमित्याहुः।

