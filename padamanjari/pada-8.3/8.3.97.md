---
index:  8.3.97
sutra:  अम्बाम्बगोभूमिसव्यापद्वित्रिकुसेकुशङ्ववङ्गुमञ्जिपुञ्जिपरमेबर्हिर्दिव्यग्निभ्यः स्थः
vritti:  padamanjari
---

स्थशब्दसकारस्येति । एतेन `स्थ` इति सूत्रे स्वरूपग्रहणं प्रथमान्तमिति दर्शयति । यदि तु `आतो धातोः` इति तिष्ठतेराकारलोपं कृत्वा षष्ठ्या निर्देशः स्यात्, तदा गोस्थानम्, भूमिस्थानमित्यादावपि षत्वं स्यादिति भावः । अम्बे तिष्ठत्यम्बष्ठः, `सुपि स्थः` इति कप्रत्ययः, `ङ्यापोः` इति ह्रस्वत्वम् । आम्बष्ठ इति । संज्ञेयं जनपदविशेषस्य । गोष्ठ इति । `घञर्थे कविधानम्` इत्यधिकरणे कप्रत्ययः । भूमिष्ठादौ `सुपि स्थः` । सव्येष्ठ इति । `हलदन्तात्सप्तम्याः` इत्यलुक् ।
यदि `स्थः` इति स्वरूपग्रहणम्, स्थास्थिन्स्थणां न प्राप्नोतीतिदमाह---स्थास्थिन्निति । स्थाशब्दः क्विबन्तः । सव्येष्ठा इति । `ईत्वे वकारप्रतिषेधः` इति वचनात् प्रत्ययलक्षणेनेत्वं न भवति । `गमेरिनिः` इति वर्त्तमाने `परमे स्थः किच्च` इति किदिनिप्रत्ययः, परमेष्ठीशब्द इप्रत्ययान्तः बाहुलकादाकारलोपः । सव्ये तिष्ठति सव्येष्ठा सारथिः ।।
