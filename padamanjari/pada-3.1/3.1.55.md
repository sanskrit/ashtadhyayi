---
index:  3.1.55
sutra:  पुषादिद्युताद्य्लृदितः परस्मैपदेषु
vritti:  padamanjari
---

पुषादिद्युताद्य्लृदितः परस्मैपदेषु।। एकेनैवादिशब्देन प्रत्येकं सम्बन्धादेव सिद्धे द्वयोरुपादानं चिन्त्यप्रयोजनम्। दिवाद्यन्तर्गण इति। `पुष पुष्टौ` `शुष शोषणो` इत्येवमादिरा गणसमाप्तेः। यत्तु मध्ये `ष्णिह प्रीतौ वृत्` इति वृत्करणं तद्रधादिपरिसमाप्त्यर्थम्। एतच्च `अस्यतिग्रहणमात्मनेपदार्थ पुषादित्वात्` इति वार्त्तिकारवचनाद्विज्ञायते। न भूवादिरिति। `पुष पुष्टौ`,`श्रिषु श्लिषु प्रुषु प्लुषु दाहे` इत्येवमादिः, अस्य यदि ग्रहणं स्यात्पुषाद्यनन्तरं पाठाद् द्युतादीनां पृथग्ग्रहणं न कुर्यात्। र्क्याद्यन्तर्गणो वेति। `पुष पुष्टौ` `मुष स्तेये` इत्येवमादिः। तत्र हि चत्वार एव पठ्यन्ते, तत्र यदि ते जिघृक्षिताः स्युर्लृदित एव तान् कुर्यात्; स्वरितेत्त्वादेरपि नेनैव सिद्धत्वात्। अथ पुषादयो द्युतादयश्च लृदित एव कस्मान्न पठिताः? अशक्यस्ते तथा पठितुम्; आदितामौदितामुदितामूदितां च तत्र भावात्। तद्यथा---पुषादिषु तावत् `ञिष्विदा गात्रप्रक्षरणे`,`मदी हर्षे`,`समु उपशमने`,`षिधू राद्धौ` इति; द्युतादिष्वपि `श्विता वर्णे`,`ञिमिदा स्नेहने` `ञिक्ष्विदा स्नेहविमोचनयोः`,`स्रंसु ध्वंसु भ्रंसु अवस्रंसने` `स्यन्दू प्रस्रवणे` `कृपू सामर्थ्ये` इति। अद्युत्, अश्वितदिति। `द्युद्भ्यो लुङि` इति पक्षे परस्मैपदम्। अलोटिष्टेति। `लुट लुठ प्रतिघाते`।।
