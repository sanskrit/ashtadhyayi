---
index:  4.1.73
vrittiindex:  520
sutra:  शाङ्र्गर्वाद्यञो ङीन्
vritti:  balamanorama 
---

शार्ङ्गरवाद्यञो ङीन्। शार्ङ्गरवादीति लुप्तपञ्चमीकम्। `अञ` इति षष्ठी। `अत` इत्यनुवृत्त पञ्चम्यन्ते अन्वेति। जातेरित्यनुवृत्तमता विशेष्यते। तदन्तविधिः। तदाह--शार्ङ्गरवादेरित्यादिना। शर्ङ्गरवीति। श्रृङ्गरोरपत्यं स्त्रीत्यर्ते अण्, आदिवृद्धिः, रपरत्वम्, ओर्गुणः `गोत्र च चरणैः सहे`ति जातित्वान्ङीषि प्राप्ते ङीन्। स्वरे विशेषः। वैदीति। विदस्यापत्यं स्त्रीत्यर्थः। `अनृष्यानन्तर्ये विदादिभ्योऽञ्`। गोत्रत्वेन जातित्वान्ङीषि प्राप्ते ङीन्। अञा अकारस्य विशेषणान्नेह-शूरसेनी। `जनपदशब्दा`दित्यपत्येऽञ्। `अतश्चे`ति तस्य लुक्। अत्र जातिलक्षणङीषेव न तु ङीन्, अञो लुप्तत्वेन नकारादकारस्य अञोऽवयवत्वाऽभावात्। नृनरयोर्वृद्धिश्चेति। चकारात् ङीन्। नारीति। नृनरशब्दयोरुभयोरुदाहरणम्। तत्र नृशब्दात् `ऋन्नेभ्यः` इति ङीपि प्राप्ते ङीन्, ऋकारस्य वृद्धिः, रपरत्वम्। जातिलक्षणङीषस्तु नृशब्दान्न प्रसक्तिः, तत्र `अत` इत्यनुवृत्तेः। नरशब्दात्तु ङीनि नकारादकारस्य वृद्धिः। ननु परमपि `यस्येति चे`ति लोपं बाधित्वाऽन्तरङ्गत्वादलोऽन्त्यपरिभाषया रेफादकारस्य वृद्धिः स्यात्। न च कृतायामपि वृद्धौ `यस्येति चे`त्यकारलोपः स्यादिति वाच्यं, वृद्धिविधिसामर्थ्यादेव तस्य लोपाऽभावासिद्धेरिति चेदुच्यते-नृनरयोरित्यत्र `नर्` इति रेफान्तस्य लुप्ताकारस्यानुकरणम्। नरः-अः-नरः, ना च नरश्च नृनरौ, तयोरिति विग्रहः। नचैवमपि वानरीशब्देऽतिप्रसङ्ग इति वाच्यम्, अर्थवत एव ग्रहणात्। न च नृशब्दान्ङीनि वृद्धौ नारीति सिद्धेर्नरग्रहणं व्यर्थमिति वाच्यं, नरत्वजातिवाचिनो नरशब्दात्स्त्रियां जातिलक्षणङीषि नरीति व्यावृत्त्यर्थत्वात्। वस्तुतस्तु `नृनरयोर्वृद्धिश्चे`ति गणसूत्रं नारब्धव्यमेव। `तदस्य धर्म्य`मित्यनुवृत्तौ `ऋतोऽञि`ति सूत्रेण `नरस्य चे ति वक्तव्य`मिति वार्तिकेन च नुर्धम्या नरस्य धर्म्येत्यर्ते नृशब्दान्नरशब्दाच्च अञि ततः `टिड्ढाण`ञिति ङीपि नारीति सिद्धेः। `ञ्नित्यादिर्नित्य`मिति प्रकृतेराद्युदात्तत्वे ङीपः पित्त्वादनुदात्तत्वम्। ङीन्यपि नित्स्वरेण प्रकृतेरुदात्तत्वमिति स्वरे विशेषाऽभावात्। नचैवं सति मनुष्यधर्म्यत्वेनैव बोधः स्यान्न तु नरत्वेनेति वाच्यं, योग्यतया हि तद्धर्म्या नरत्वाजातिविशिष्टैव बुध्यते। अत एव वास्तुनि भवो वास्तव्य इति रूपस्य `दिगादिभ्यो य`दिति भवार्थकतया सिद्धत्वात् `वसेस्तव्यत्कर्तरि णिच्चे`ति वचनं न कर्तव्यमिति भाष्यं सङ्गच्छते। रूढानां यथाकथंचिदन्वाख्यानमिति कैयट इति शब्देन्दुशेखरे स्थितम्। 

