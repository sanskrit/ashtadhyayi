---
index:  8.4.40
sutra:  स्तोः श्चुना श्चुः
vritti:  padamanjari
---

अत्र सन्निपात इत्यध्याहार्यम् । वृक्षश्शेते इति । `वा शरि` इति पक्षे विसर्जनीयस्य सकारः । मज्जतीति । `झलां जश् झशि` इति सकारस्य दकारे कृते तस्य चुत्वम्---जकारः । असिद्धत्वं तु जश्त्वस्य न भवति; `न मु ने` इत्यत्र नेति योगविभागात् । तथा च भृज्जतीनां ङितीति निर्देश उपपद्यते ।
इह सकारतवर्गौ कार्यिणौ द्वौ, निमित्ते अपि द्वे एव---शकारचवर्गौ, ततश्च साम्यात्संख्यातानुदेशः प्राप्नोति ? इत्याशङ्क्याह---शादिति प्रतिषेध इति । श्चुनेति तृतीयानिर्देशः पूर्वभूतेनापि योगे यथा स्यात्---यज्ञः, याच्ञेति । सप्तमीनिर्देशे तु `तस्मिन्निति निर्दिष्टे पूर्वस्य` इति परभूतेनैव योगे स्यात् ।।
