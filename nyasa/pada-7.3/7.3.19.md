---
index:  7.3.19
sutra:  हृद्भगसिन्ध्वन्ते पूर्वपदस्य च
vritti:  nyasa
---

`सौहार्दम्` इति। तस्येदम्` (4.3.120) इत्यण्। यदा सुहृदयशब्दादण्, तदा `हृदयस्य हृल्लेखयदण्लासेषु` (6.3.50) इति हृद्भावः। `सौहार्द्यंम्` इति। `गुणवचनब्राह्मणादिभ्यः` (5.1.124) इति ष्यञ्, `वा शोकष्यञ्रोगेषु` (6.3.51) इति हृद्भावः। `सौभागिनेयः, दीर्भागिनयः` इति। `कस्याण्यादीनामिनङ च` (4.1.126) इति ढकि कृत इनङादेशः।
`सक्तुसिन्धवः` इति। शापकपार्थिवादित्वान्मध्यमपदलोपो समासः। `साक्तुसैन्धवः` इति। ओर्देशे (4.2.119) ठञि प्राप्ते `कच्छादिभ्यश्च` (4.2.133) इत्यण्। ननु च केवलस्तत्र सिन्धुशब्दः पठ्यते, कथं तदन्ताद्भवति? इत्याह--`तेन` इत्यादि। कथं पुनस्तेन सिन्धुशब्देन तदन्तविधिर्लभ्यते, यावता `ग्रहणवता प्रातिपदिकेन तदन्तविधिर्नास्ति` (व्या.प.89) इति तदन्तविधिः प्रतिषिध्यते? नैष दोषः; चकारस्तत्रानुक्तसमुच्चयार्थः, तेन सिन्धुशब्दात् तदन्तादपि भवति।।

