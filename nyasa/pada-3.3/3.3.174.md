---
index:  3.3.174
sutra:  क्तिच्क्तौ च संज्ञायाम्
vritti:  nyasa
---

`समुदायेन`इति। प्रकृतिप्रत्ययसमुदायेन। एतेन समुदायोपाधितां संज्ञाया दर्शयति। `तन्तिः`इति। `तनु विस्तारे`(धा.पा.1463), अत्र `अनुनासिकस्य क्विझलोः क्ङिति`(6.4.15) इति दीर्घः प्राप्नोति, `अनुदात्तोपदेश`(6.4.37) इत्यादिनानुसिकलोपश्च; तदुभयं `न क्तिचि दीर्घश्च` (6.4.39) इति निषिध्यते। `सातिः`इति। `षणु दाने`(धा.पा.1464), `जनसनखनां सञ्झलोः`(6.4.42) इत्यात्त्वम्। `देवदत्तः`इति। डुदाञो निष्ठायाम् `दो दद् घोः`(7.4.46) इति ददादेशः, `खरि च`(8.4.55) इति चर्त्वम्।।

