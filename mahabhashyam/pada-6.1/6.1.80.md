---
index: 6.1.80
index_padded: 6.1.080

sutra: धातोस्तन्निमित्तस्यैव
vritti: mahabhashyam
---

 धातोस्तन्निमित्तस्यैव (2517) (एवकारप्रयोजनभाष्यम्) एवकारः किमर्थः ? नियमार्थः । नैतदस्ति प्रयोजनम् । सिद्धे विधिरारभ्यमाणोऽन्तरेणैवकारं नियमार्थो भविष्यति ।। इष्टतोऽवधारणार्थस्तर्हि । यथैवं विज्ञायेत --- धातोस्तन्निमित्तस्यैवेति, मैवं विज्ञायि --- धातोरेव तन्निमित्तस्येति । किं च स्यात् ? अधातोस्तन्निमित्तस्य न स्यात् । शङ्कव्यं दारु, पिचव्यः कार्पास इति ।। 