---
index:  4.1.89
vrittiindex:  1064
sutra:  गोत्रेऽलुगचि
vritti:  balamanorama 
---

गोत्रेऽलुगचि। `अलु`गिति च्छेदः। `प्राग्दीव्यत` इत्यनुवृत्तेः, प्रत्ययाधिकाराच्च प्राग्दीव्यतीये प्रत्यये इति लब्धम्। अचीति तद्विशेषणं। तदादिविधिः। विषयसप्तम्येषा, नतु परसप्तमी। तदाह--अजादावित्यादिना। गोत्रप्रत्ययस्येति। गोत्रार्थकप्रत्ययस्येत्यर्थः। लुकः प्रत्ययाऽदर्शनत्वात्प्रत्ययस्येति लब्धम्। गर्गाणां छात्रा इति। वक्ष्यमाणोदाहरणविग्रहप्रदर्शनमिदम्। गर्गस्य गोत्रापत्यं गार्ग्यः। `गर्गादिभ्यो यञ्`। गर्गस्य गोत्रापत्यानीति बहुत्वविवक्षायां यञि कृते तस्य `यञञोश्चे`ति लुकि `गर्गा` इति भवति। वृद्धाच्छ इति। गार्ग्य शब्दादुक्तेऽर्थे छप्रत्यय इत्यर्थः। छस्य ईयादेशः, तस्मिन्भविष्यति अजादौ परे `यञञोश्चे`ति प्राप्तो लुङ् न भवति।

