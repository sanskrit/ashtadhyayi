---
index:  3.2.61
vrittiindex:  786
sutra:  सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्
vritti:  balamanorama 
---

सत्सूद्विष। सद्, सू, द्विष,द्रुह, दुह, युज, विद, भिद, छिद, जि , नी, राज् एषां द्वन्द्वात्पञ्चम्यर्थे षष्ठी। `अनुपसर्गे` इत्यस्य निवृत्त्यैव सिद्धे `उपसर्गेऽपी`ति वचनमन्यत्र सुब्ग्रहणे उपसर्गग्रहणं नेति ज्ञापनार्थम्। तेन `वदः सुपि क्यप् चे` ति विधिरुपसर्गे न भवतीति भाष्ये स्पष्टम्. द्युसदिति। दिवि सीदतीति विग्रहः। `सात्पदाद्यो`रिति न षत्वम्। `पूर्वपदा`दिति षत्वं तु न भवति, तस्य च्छान्दसत्वात्।`आदितेया दिविषदः` इत्यत्र सुषामादित्वात्वमित्याहुः। उपनिषदिति। `सदिरप्रते`रिति षत्वम्। इत्यादीति। काष्ठभित्, रज्जुच्छित्। शत्रुजित्। अत्र `ह्रस्वस्य पिती`ति तुक्। सेनानीः। विराट्। अंशभागीति। णित्त्वादुपधावृद्धिः। 

