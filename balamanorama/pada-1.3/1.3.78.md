---
index:  1.3.78
vrittiindex:  9
sutra:  शेषात्कर्तरि परस्मैपदम्
vritti:  balamanorama 
---

शेषात्कर्तरि। `अनुदात्तङित` इति `स्वरितञित` इति चोक्तादात्मनेपदविषयादन्यः शेषः। तदाह--आत्मनेपदनिमित्तहीनादिति। अनेन भूधातोः कर्तरि लस्य परस्मैपदं सिद्धम्। तत्र तिबादिनवके युगपत्पर्यायेण एकद्वित्रादिकतिपयरूपेण वा प्राप्ते `युष्मद्युपपदे समानाधिकरणे स्थानिन्यपि मध्यमः` `अस्मद्युत्तमः` `शेषे प्रथमः` इति व्यवस्थां वक्ष्यन् प्रथमादिसंज्ञां तावदाह--तिङस्त्रीणि त्रीणि। 

