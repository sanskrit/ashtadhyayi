---
index:  3.3.94
sutra:  स्त्रियां क्तिन्
vritti:  nyasa
---

`भावादौ` इति। आदिशब्देनाकर्त्तुः कारकस्योपादानम्। `घञजपामपवादः` इति। य इकारान्तास्तेभ्योऽचोऽपवादः, य ऋकारान्ता उवर्णान्ताश्च, तेभ्योऽपः, शेषेभ्यो घञः।
वक्तव्य इति। व्याख्येय इत्यर्थः। व्याख्यानं तु `कृत्यल्युटो बहुलम्` (3.3.113) इत्येतदाश्रित्य कर्त्तव्यम्। `आप्तिः` इत्यादि। `आप्लृ व्याप्तौ` (धा.पा.1260), `राध साध संसिद्धौ` (धा.पा.1262), `दीपी दीप्तौ` (धा.पा.1150), `स्रन्सु ध्वन्सु अवस्रंसने` (धा.पा. 754,755) `डुलभष् प्राप्तौ` (धा.पा.975)। लभेति षित्त्वात् `षिद्भिदादिभ्योऽङ` (3.3.104) इत्यङि प्राप्ते शेषेभ्यस्तु गुरुत्वात् `गुरोश्च हलः`(3.3.103) इत्यकारे क्तिन विधीयते। `इष्टिः` इति। वच्यादिसूत्रेण (6.1.15) सम्प्रसारणम्।`कीर्णिः,गीर्णिः, शीर्णिः` इति। `ऋत इद्धातोः` (7.1.100) इतीत्त्वम्, रषादिसूत्रेण (8.4.1) णत्वम्। यथा `रदाभ्याम्` (8.2.42) इत्यादिना कीर्ण इति निष्टायास्तकारस्य नत्वं भवति, तथेहापि क्तिनः। यथा `ल्वादिभ्यः`(8.2.44) इति लून इत्यत्र निष्ठातकारस्य नत्वं तथा `लूनिः, यूनिः`इत्यात्रापि क्तिनः।।

