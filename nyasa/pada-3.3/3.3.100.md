---
index:  3.3.100
sutra:  कृञः श च
vritti:  nyasa
---

`योगविभागोऽत्र कर्त्तव्यः` इति। कृञः क्यबिति भवति, ततः शश्च, यथाप्राप्तञ्चेति, तेन त्रीणि रूपाणि सिध्यन्ति। तत्र `कृञः`इति योगेन कृत्येत्येतद्रूपं सिध्यति, `श च` इत्यनेन क्रिया कृतिरिति चेत्येतद्रूपद्वयं क्रियत इति। यदा भावे शब्दस्तदा `सार्वधातुके यक्` (3.1.67), `रिङ् शयग्लिङक्षु` (7.4.24) इति रिङादेशः। यदा त्वकर्त्तरि कारके तदा यगभावाच्छ एव प्रत्यये परतो धातोरिङादेशे कृते `अचि श्नुधातु` (6.4.77) इत्यादिना तस्येयङ्। शकारः सार्वधातुकार्थः।।

