---
index:  8.4.27
sutra:  नश्च धातुस्थोरुषुभ्यः
vritti:  nyasa
---

धातौ तिष्ठतीति धातुस्थः, `सुपि स्थः` (3.2.4) इति कप्रत्ययः। ऊर्विति, ष्विति च स्वरूपग्रहणम्। नसिति नासिकादेशस्यास्मदादेशस्य च सामान्येन ग्रहणम्। तत इहास्मदादेश एव कार्यी, नेतरः; इतरस्य धातुस्थादिभ्यः परस्यासम्भवात्। उत्तरत्र हि नासिकादेशस्य कार्यित्वं भविष्यति। `रक्षा णः` इति। `रक्ष पालने` (धा.पा.658) इत्यस्माद्धातोर्लोट्, मध्यमपुरुषैकवचनान्तात् परस्यास्मदो द्वितीयान्तस्य `बहुवचनस्य अस्नसौ` (8.1.21) इति नसादेशः, `द्व्यचोऽतस्तिङः` (6.3.135) इति पूर्वपदस्य दीर्घः। `शिक्षा णः` इति। `शिक्षा विद्योपादाने` (धा.पा.605) इत्यस्मात् तथाविधादेवास्मदो नसादेशः। `उरुणस्कृधि` इति। कृञो लोट् सिप्, `सेर्ह्यपिच्च` (3.4.87) इति हिरादेशः। `श्रुशृणुपृकृबृभ्यश्छन्दसि` (6.4.102) इति हेर्विरादेशः। `कःकरत्` (8.3.50) इत्यादिना विसर्जनीयस्य सत्वम्। `अभीषु णः` इति। `इकः सुञि` (6.3.134) इति दीर्घः, `सुञः` (8.3.107) इति षत्वम्। एवं `ऊर्ष्व ऊषु णः` इत्यत्राप्युकारस्य `निपातस्य च` (6.3.126) इयानेन दीर्घः, सुञः` (8.3.107) इति इति षत्वञ्। चकारेण `छन्दसि` (8.4.26) इत्यनुकृष्यते, उत्तरत्रानुवृत्तिनिरासार्थम्।।

