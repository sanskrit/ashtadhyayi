---
index:  4.3.55
sutra:  शरीरावयवाच्च
vritti:  padamanjari
---

शरीरं प्राणिकाय इति । `व्याकरणस्य शरीरम्` इत्यादिकस्तु प्रयोगो गौणः । अणोऽपवाद इति । वृद्धात्तु छं परत्वाद्वाधते, पादे भवं पद्यम्, `पद्यत्यतदर्थे` इति पद्भावः । नासिकायां भवं नस्यम्, `नस नासिकाया यत्तस्क्षुद्रेषु` इति नस्भावः । कथम् `वेगो जङ्घोरस्यः` इति ? कथं च न स्यात्, न शरीरावयवसमुदायः शरीरावयवग्रहणेन गृह्यते । न च तदन्तविधिरस्ति ? निरङ्कशाः कवयः ।।
