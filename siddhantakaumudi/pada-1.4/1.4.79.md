---
index: 1.4.79
index_padded: 1.4.079

sutra: जीविकोपनिषदावौपम्ये
vritti: siddhantakaumudi
vrittiindex: 780
---

जीविकामिव कृत्वा जीविकाकृत्य । उपनिषदमिव कृत्वा उपनिषत्कृत्य । औपम्ये किम् । जीविकां कृत्वा । प्रादिग्रहणमगत्यर्थम् । सुपुरुषः । अत्र वार्तिकानि ॥ ।<!प्रादयो गताद्यर्थे प्रथमया !> (वार्तिकम्) ॥ प्रगत आचार्यः प्राचार्यः ॥ ।<!अत्यादयः क्रन्ताद्यर्थे द्वितीयया !> (वार्तिकम्) ॥ अतिक्रान्तो मालामतिमालः ॥ ।<!अवादयः क्रुष्टाद्यर्थे तृतीयया !> (वार्तिकम्) ॥ अवक्रुष्टः कोकिलया अवकोकिलः ॥ ।<!पर्यादयो ग्लानाद्यर्थे चतुर्थ्या !> (वार्तिकम्) ॥ परिग्लानोऽध्ययनाय पर्यध्ययनः ॥ ।<!निरादयः क्रान्ताद्यर्थे पञ्चम्या !> (वार्तिकम्) ॥ निष्क्रान्तः कौशाम्ब्या निष्कशाम्बिः ॥ ।<!कर्मप्रवचनीयानां प्रतिषेधः !> (वार्तिकम्) ॥ वृक्षं प्रति ॥