---
index:  8.2.24
sutra:  रात्सस्य
vritti:  padamanjari
---

संयोगान्तस्य पदस्येत्यादि । संयोगान्तस्य पदस्य योऽवयवो रेफः, तस्मादुत्तरस्य सकारस्य लोपो भवति, तदेव पदं प्रत्यलोऽन्त्यस्येत्यर्थः । अक्षाः, अत्सा इति । `क्षर सञ्चलने`, `त्सर छद्मगतौ` । रात्सस्यैवेति । रादेव सस्य नान्यतः, श्रेयानित्यादौ---एवं तु नियमो न भवति; उरः प्रभृतिषु पुमानिति कृतसंयोगान्तलोपस्य पाठात् । ऊर्गिति । `ऊर्ज बालप्राणनयोः`, `भ्राजभास` इत्यादिना क्विप् । अत्र नियमाज्जकारस्य लोपाभावे `चोः कुः` इति कुत्वम्---गकारः, `वावसाने` इति चर्त्वम् । न्यमाडिंति । `मृजू शुद्धौ` अदादिः, तिपो हल्ङ्यादिलोपः, `मृजेर्वृद्धिः`, व्रश्चादिना षत्वम्, जश्त्वचर्त्वे ।
