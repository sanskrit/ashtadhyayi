---
index:  7.1.80
vrittiindex:  397
sutra:  आच्छीनद्योर्नुम्
vritti:  tattvabodhini 
---

आच्छीनद्योः। नुम्ग्रहणमिह चिन्त्यप्रयोजनं, `नाभ्यस्ताच्छतुः``वा नपुंसकस्ये`त्यत्र `इदितो नुम्धातो`रित्यतोऽनुवृत्तेरावश्यकतया तदुत्तरत्रापि तत एवानुवर्तने बाधकाऽभावात्। शतुपवयव इति। तुदादेः शस्याऽन्तरङ्गत्वाच्छत्रेदेशाऽकारेण सहैकादेशे कृतेऽवर्णान्तत्परस्य शतुरिति न सम्भवति। `उभयत आश्रयणे नान्तादिव`दिति वक्ष्यमाणत्वादिति भावः। भादिति। `भा दीप्तौ`। लटः शतर्यदादित्वाच्छपो लुक्। शप्श्यनोर्नित्यम्। आरम्भसामर्थ्यान्नित्यत्वे सिद्धेऽपि नित्यग्रहणमिह `वे`त्यधिकारनिवृत्त्यर्थम्। अन्यथा ह्यारम्भसारर्थ्यादिह नित्यमुत्तरत्र विकल्प इत्याशङ्क्येत।

