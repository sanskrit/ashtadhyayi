---
index:  6.1.195
sutra:  अचः कर्तृयकि
vritti:  nyasa
---

`कर्तृयकि` इति। सार्वधातुकं कर्तृशब्देनोक्तम्। अभिधानेऽभिधेयोपचारात्। तत्र यः कर्त्तरि यक् स कर्तृयक्, `सप्तमी` (2.1.40) इति योगविभागात् समासः। `लूयते केदारः स्वयमेव` इति। लुनाति केदारं देवदत्तः, केदारो लवनक्रियया व्याप्तुमिष्टतमत्वात् कर्म। यदा तु सौकार्यात् तस्यैव कर्त्तृत्वं विवक्ष्यते तदाऽसौ कर्त्ता भवति; `कर्मवत् कर्मणा तुल्यक्रियः` (3.1.87) इत्यतिदेशात् यगात्मनेपदञ्च। `स्तीर्यते` इति। `स्तृ आच्छादने` (धा.पा.1252) झ्र्स्तृञ् आचछादने--धा।पा।ट `ॠत इद्धातोः` (7.1.100), `हलि च` (8.2.77) इती दीर्घः। `लसार्वधातुकनिघाते कृते` इति। `अदुपदेशभक्तयक एव स्वरो भवति` इति। प्रत्ययलक्षणः।
अथेह कथं भवति--जायते स्वयमेव, सायते स्वयमेव, खायते स्वयमेवेति, यावता `ये विभाषा` (6.4.43) इत्यात्वे कृते सत्युत्तरकालं जनादयोऽजन्ता भवन्ति, न तूपदेश? इत्याह--`जनादनाम्` इत्यादि। जनादीनां ह्यात्वविधावनुदात्तोपदेशग्रहणमनुवर्त्तते। तेन तेषामुपदेश एवात्त्वं द्रष्टव्यम्। `जायते स्वयमेव` इति। कथं पुनरकर्मकर्त्ता, यावता जनिरकर्मकः? अन्तर्भावितण्यर्थं सकर्मको भवतीत्यदोषः।
`लूयते केदारो देवदत्तेन` इति। अत्र शुद्धकर्मण्यात्मनेपदविधानात् कर्तृयग्न भवति।।

