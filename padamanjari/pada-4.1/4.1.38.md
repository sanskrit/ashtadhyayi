---
index:  4.1.38
sutra:  मनोरौ वा
vritti:  padamanjari
---

ऐकारश्चोदात्त इति । औकारस्त्वनुदात्त एव । वाग्रहणेन द्वावपि विकल्प्येते इति । यदा च द्वावपि न भवतस्तदा ङीबपि न भवति; सन्नियोगशिष्टत्वात् । मनुशब्द आद्युदात्त इति । `मन ज्ञाने`, `मृमृशीतृ़चरित्सरितनिधनिमिमस्जिभ्य उः` इति वर्त्तमाने `धान्ये नित्` इति च, `शृ़स्वृ़स्निहित्रप्यसिवसिहनिक्लिदिबन्धिमनिभ्यश्च` इति उप्रत्ययः, नित्त्वादाद्युदात्तत्वम्, भरुः, मरुः, शयुः, तरुः, चरुः, त्सरुः, तनुः, धनुः, मयुः, मद्गुः, न्यङ्क्वादिपाठात् कुत्वम्---प्रथमस्योदाहरणानि । शरुः, स्वरूः, स्नेहुः, त्रपु, असुः, वसुः, हनुः, क्लेदुः, बन्धुः, मनुः---इति द्वितीयस्य ।।
