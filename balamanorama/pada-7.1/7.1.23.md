---
index:  7.1.23
vrittiindex:  317
sutra:  स्वमोर्नपुंसकात्
vritti:  balamanorama 
---

अथ वारिशब्दप्रक्रियां दर्शियितुमाह--स्वमोर्नपुंसकात्। `षड्भ्यो लुक्` इत्यतो लुगित्यनुवर्तते। इत्याह--क्लीवादित्यादिना। वारीति। सोरमश्च लुकि रूपम्। नच `आदेः परस्ये`त्यमोऽकारस्यैव लुक् स्यान्न तु मकारस्यापीति शङ्क्यं, प्रत्ययस्य लोप एव हि लुगित्युच्यते। अम् इति समुदाय एवेह प्रत्ययो नतु तदेकदेशभूतमकारमात्रम्। अतो लुगमः सर्वादेश एव भवति। 

