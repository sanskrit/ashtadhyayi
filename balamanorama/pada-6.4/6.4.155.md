---
index:  6.4.155
vrittiindex:  1763
sutra:  टेः
vritti:  balamanorama 
---

टेः। `इष्ठेमेयस्सु` इत्यनुवर्तते। `अल्लोपोऽनः` इत्यतो लोप इति च। तदाह--टेर्लोपः स्यादिष्ठेमेयस्स्विति। प्रथिमेति। पृथुशब्दादिमनिच्। चकार इत्। नकारादकार उच्चारणार्थः। ऋकारस्य रः, उकारस्य गुणं बाधित्वा टेर्लोपः। पार्थवमिति। इमनिजभावे `इगन्ताच्च लघुपूर्वा`दित्यण्। म्रदिमेति। मृदुशब्दादिमनिचि ऋकारस्य रः। `टेः` इति टिलोपश्च। मार्दवमिति। `इगन्ताच्चे`त्यण्। 

