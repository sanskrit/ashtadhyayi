---
index:  7.3.88
sutra:  भूसुवोस्तिङि
vritti:  padamanjari
---

अभूदिति । लुङ्, `गातिस्था` इत्यादिना सिचो लुक् । सुवै, सुवावहै, सुवामहै इति । `षूङ् प्राणिगर्भविमोचने`, लोट्, चेरेत्वम्, `एत ऐ`, `आडुत्तमस्य पिच्च`, शपो लुक्, उवङादेशः ।
सुवतिसूयत्योस्त्विति । `षू प्रेरणे` तुदादिः, `षूङ् प्राणिप्रसवे, दिवादिः । भवतीति । शपि गुणः ।
व्यतिभविषीष्टेति । आशिषि लिङ्, `लिङाशिषि` इत्यार्धधातुकसंज्ञा, `कर्तरि कर्मव्यतिहारे` इत्यात्मनेपदम् ।
अथेति । प्रकृतिग्रहणे यङ्लुगन्तस्यापि ग्रहणात्प्रसङ्गः । ज्ञापकादिति । सूतेस्तु निपातनाभावाद् गुणनिषेधो भवत्येव---सोषुवीतीति ।।
