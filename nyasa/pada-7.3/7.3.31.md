---
index:  7.3.31
sutra:  यथातथयथापुरयोः पर्यायेण
vritti:  nyasa
---

`ब्राह्मणादिषु नञ्समासावेतौ द्रष्टव्यौ` इति। तेन नञ्समासाभ्यां ष्यञ् भवतीति भावः। `एतौ` इति। यथातथा--यथापुरशब्दौ। ``यथाऽसावृश्यते` इत्यव्ययीभावसमासौ` इति। ननु च `असादृश्य` (2.1.7) इति प्रतिषेधः प्राप्नोति? नैष दोषः; न ह्यत्र सादृश्यं गम्यते। तथा हि--यथातथमिति सत्यमुच्यते, यथा--पुरमिति पुरातनम्। कथं पुनर्ज्ञायतेऽवययीभावसमासौ? इत्याह--`तथा हि` इत्यादि। अत्र हि `ह्रस्वो नपुंसके प्रातिपदिकस्य` (1.2.47) इति नपुंसकाश्रय ह्रस्वत्वं कृतम्। नपुंसकत्वं चाव्ययीभावस्य विहितम्, तस्मादव्ययीभावसमासाविति ज्ञायते। `भाष्ये तु` इत्यादि। अयथातथाभाव इति ह्रस्वत्वमकृत्वा वाक्यं यथा दर्शितां तथा `सुप्सुपा` (2.1.4) इति समासो लक्ष्यते नाव्ययीभावः। अव्ययीभावे हि नपुंसकाश्रयं ह्रस्वत्वं स्यात्। अस्मिंस्तु पक्षे सौत्रत्वान्निर्देशस्य--`छन्दोवत्सूत्राणि भवन्ति` (म.भा.) इति वर्णव्यत्ययेन दीर्घस्य स्थाने ह्रस्वो वेदितव्यः।।

