---
index:  7.2.68
sutra:  विभाषा गमहनविदविशाम्
vritti:  nyasa
---

पूर्वस्मान्नियमाद्गमादीनामिङ् न भवतीति विभाषेयमारभ्यते। `जग्मिवान्` इति। परत्वादिट् ततः `गमहन` (6.4.98) इत्यादिनोपधालोपः, ततो द्विर्वचनम्। `जघन्वानिति, जध्निवान` इति। `अभ्यासाच्च` (7.3.55) इति कुत्वम्--हकारस्य घकारः। `लाभार्थस्य` इति। `विद्लृ लाभे` (धा.पा.1432) इत्यस्य। `न ज्ञानार्थस्य` इति। `विद ज्ञाने` (धा.पा.1064) इत्यस्य। `विद सत्तायाम्` (धा.पा.1171), `विद विचारणे` (धा.पा.1450)--इत्येतयोश्चात्मनेपदित्वादात्मनेपदेषु क्वसुर्न भवतीत्यनुपन्यासः।
`दृशेश्च` इत्यादि। `वृशिर् प्रेक्षणे` (धा.पा.988) इत्यस्माच्च परे क्वसोरिडागमो भवतीत्येतदर्थरूपं व्याख्येयमित्यर्थः। तत्रेदं व्याख्यानम्--`विभाषा` इति योगविभागः क्रियते, तेन दृशेरपि भविष्यतीति। न चैवं सति `गमहनविदविशाम्` इत्यस्यानर्थक्यम्; पूर्वयोगस्यासर्ववषयत्वसूचनात्। एवं ह्यतिप्रसङ्गः परिहृतो भवति।।

