---
index:  7.4.57
sutra:  मुचोऽकर्मकस्य गुणो वा
vritti:  nyasa
---

`मोक्षते` इति। `मुच्लू मोक्षणे` (धा.पा.1430)। `चोः कुः` (8.2.30) इति कुत्वम्; `इण्कोः` (8.3.57) इति षत्वम्, `कर्मवत्कर्मणा` (3.1.87) इत्यदिना कर्मवदतिदेशादात्मनेपदम्। `स्वयमेव` इति वचनं कर्मकर्त्तृत्वप्रदर्शनार्थम्। वत्सं मोक्तुमिच्छति, स मोक्तुमिष्यमाणो मुक्तिक्रियां प्रत्यानुकूल्यं यदा प्रतिपद्यते तदा स्वतन्त्रत्वादस्मिन् कर्मणि कर्त्तृत्वेन विवक्षिते मुचिरकर्मको भवति।
अथ गुणग्रहणं किमर्थम्, नोदित्येवोच्येत? नमु चैदं सत्योकारश्चकारस्य स्थाने `अलोऽन्त्यस्य` (1.1.52) प्राप्नोति, गुणग्रहणादिक एव भवति, संज्ञाविधाने नियमात्? नैतदस्ति; अच इत्यनुवर्त्तते। तेनान्त्यस्य न भविष्यति। एवं तर्ह्येतज्ज्ञापयति--अच इति निवृत्तमिति। तेन `अत्र लोपोऽभ्यासस्य` (7.4.58) इत्यत्रातोऽभ्यासस्य लोपो न भवति। सति त्वजधिकारे, मा भूत् तस्यानुवृत्तिरपार्थिकेत्यच एव लोपः स्यात्।।

