---
index:  1.2.59
sutra:  अस्मदो द्वयोश्च
vritti:  padamanjari
---

`अस्मदः` इत्यभिधेयसम्बन्धेन षष्ठीत्याह--अस्मदो योऽर्थ इति । पञ्चम्यां तु तत्र वर्त्तमानस्य तिङन्तस्य न स्यादिति भावः । एकत्वे द्वित्वे चेति । ननु चास्मतच्छब्दः प्रत्यगात्मनि वर्त्तते, स चैकस्तस्य कथं द्वित्वयोगः, एकत्वमपि तस्यायुक्तं विशेषणम्, अव्यभिचारात् ? उच्यते; यदाऽन्यत्रात्मत्वमध्यारोप्यते-अयं मे द्वितीय आत्मेति, यदा वा `त्यदादीनि सर्वैर्नित्यम्` इति एकशेषः क्रियते, तदा सम्भवत्यनेकार्थत्वम् । अथ यत्रैवास्मच्छब्दो बहुवचनान्तः प्रयुज्यते, तत्र कथं द्वित्वैकत्वविशेषावसायः, प्रकरणादाराच्छब्दस्येव दूरान्तिकयोः । अहमिति । `ङेप्रथमयोरम्`, `त्वाहौ सौ` । वयमिति । `मपर्यन्तस्य`,`यूयवयौ जसि`, शेषे लोपः` । आवामिति । `युवावौ द्विवचने`, `प्रथमायाश्च द्विवचने` इत्यात्वम् ।
सविशेषणस्येति । `त्वं राजा वयमप्युपासितगुरुप्रज्ञाभिमानोन्नताः` इत्यत्रोन्नतत्वमेव विधीयते । न च विधेयोऽर्थो विशेषणमिति अतिदेशो भवत्येव ।
युष्मदीति । भाष्यवार्त्तिकयोरपठितमपि शिष्टप्रयोगदर्शनात्पठितम् ।।
