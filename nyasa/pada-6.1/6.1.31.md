---
index:  6.1.31
sutra:  णौ च संश्चङोः
vritti:  nyasa
---

`णौ च संश्चङोः` इति भिन्नाधिकरणे सप्तम्यौ---संश्चङोः परतो यो णिस्तस्मिंण्णौ परतो यः श्वयतिरिति। `शुशावयिषति` इति। श्वयतेर्णिच्, सन्, सम्प्रसारणम्, वृद्धिरावादेशः `शु` इत्येतस्य द्विर्वचनम्। `अशूशवत्` इति। लुङ्, च्लेश्चङ्, सम्प्रसारणादिकम्, पूर्ववण्णिलोपः, `णौ चङि` (7.4.1) इति ह्रस्वः, द्विर्वचनम्, `दीर्घो लघोः` (7.4.94) इति दीर्घः। ननु च श्वयतेर्णिचि तदन्ताच्च सनि कृते चङि चान्तरङ्गत्वात् पूर्ववृद्ध्यायादेशाब्यां भवितव्यम्, ततः सम्प्रसारणेन। तथा च सति शुशुययिषतीति सन्परे णौ भवितव्यम्, चङ्परे तु--अशूशुयदिति, तत् कथं शुशावयिषति, अशूशवदिति चोदाहृतम्? इत्याह--`सम्प्रसारणम्` इत्यादि। आदिशब्देनायावेशः परिगृह्यते। सम्प्रसारणाश्रयं पुनरत्र `सम्प्रसारणाच्च` (6.1.108) इति परपूर्वत्वम्। `तेनापि वृद्ध्यादिकं बाध्यते` इति। नन्वेवमपि वृद्ध्यावादेशयोः कृतयोः शावित्यस्य द्विर्वचनं प्राप्नोति न केनचित् णौ स्थानिवद्भावो विहितः? इत्यत आह--`ओः पुयण्ज्यपरे` इत्यादि। यत्र चैतज्ज्ञापकं तथा तस्यैव वृत्तावुपपादयिष्यामः।।

