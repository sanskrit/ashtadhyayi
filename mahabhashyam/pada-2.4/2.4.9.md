---
index: 2.4.9
index_padded: 2.4.009

sutra: येषां च विरोधः शाश्वतिकः
vritti: mahabhashyam
---

 येषां च विरोधः शाश्वतिकः (540) (341 एकवद्भावसूत्रम् ।। 2.4.1 आ. 6) (आक्षेपभाष्यम्) किमर्थश्चकारः? (समाधानभाष्यम्) एवकारार्थश्चकारः -- येषां विरोधः शाश्वतिकस्तेषां द्वन्द्व एकवचनमेव यथा स्यात्, यदन्यत्प्राप्नोति तन्मा भूदिति।। किं चान्यत्प्राप्नोति? (ठठविभाषा वृक्षमृग -- इति। तत्र) पशुशकुनिद्वन्द्वे विरोधिनां पूर्वविप्रतिषिद्धम् इत्युक्तम्, तन्न वक्तव्यं भवति।। येषां च ।। 9 ।। 