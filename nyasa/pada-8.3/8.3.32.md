---
index:  8.3.32
sutra:  ङमो ह्वस्वादचि ङमुण्नित्यम्
vritti:  nyasa
---

`इमः` इति, `ङमुट` इति उभयमपि प्रत्याहारग्रहणम्। उडिति प्रत्येकं ङकारादिभिः सम्बध्यते। `ह्रस्वात्` इत्येतन्ङमो विशेषणम्, ह्रस्वविशेषितोऽपि ङम् पदस्य विशेषणम्, विशेषणेन च तदन्तविधिर्भवतीति तदन्तात् पदादिति विज्ञायते। यद्यपि पदस्येति षष्ठ्यन्तं प्रकृतम्, तथापि तदिहार्थात् पञ्चम्यन्ततया विपरिणम्यते--`उभयनिर्देशे पञ्चमोनिर्देशो बलीयान्` (शाक.प.97) इति। `ङमः` इति पञ्चम्या `अचि` इति सप्तम्याः षष्ठ्यां परिकल्पितायामच एवागमित्वं प्रतिपद्यते। सप्तमीनिर्देशस्तु लाघवार्थः; उत्तरार्थश्चेत्येतत्सर्वं चेतसि कृत्वाऽह--`ह्वस्वात् परो यो ङम्, तदन्तात्` इति। संख्यातानुदेशो हीह वेदितव्यः; आगमिनामागमानाञ्च समानत्वात्। `प्रत्यङ्ङास्ते` इति। `आस उपवेशने` (धा.पा.1021), अदादित्वाच्छपो लुक्। `कृवन्नास्ते` इति। `कृष विलेखने` (धा.पा.990) लौदादिकः, शत्।
अथ परमदण्डिनोत्तमदण्डिनेति `सन्महत्` (2.1.61) इत्यादिना समासे कृते ङमन्तात् तृतीयैकवचने तस्य नुट् कस्मान्न भवति; अत्र हि `यचि भम्` (1.4.18) इति भत्वेऽपि समासस्य ह्रस्वादिकारात् परो ङम् नकारः, तदन्ताद्दण्डिनेत्यस्माद्या विभक्तिस्तस्यां लुप्तायामपि प्रत्ययलक्षणेन (1.1.62) लब्धपदसंज्ञत्वात् तृतीयैकवचनमच्परं भवतीत्यस्ति ङमुट्प्राप्तिः? इत्याह--`परमदण्डिना` त्यादि। उत्तरपदत्वे उत्तरपदव्यपदेशे कर्त्तव्ये सत्यपदादिविधौ पदाविधिधेरन्यत्र प्रत्ययलक्षणं न भवतीति वाक्यार्थः। असति प्रत्ययलक्षणे दण्डिनेत्यस्य पदसंज्ञा न भवति। ततश्च पदान्तादुत्तरस्योच्यमानो ङमुडागमो न भवति।
एवं तावत् कात्यायनमतेन परीहार उक्तः। यस्तु सूत्रकारमतेन, तं दर्शयितुमाह--`अथ वा` इत्यादि। पद इत्यनुवृत्ती सत्यामचा पदे विशेष्यमाणे `यस्मिन् विधिस्तदादावल्ग्रहणे` (वा.14) इत्यनेनाजादौ पदे कार्येण भवितव्यम्, न चात्राजादि पदमस्ति, तत्कुतो नुट्प्रसङ्गः।
अथ नित्यग्रहणं किमर्थम्, यावतोत्तरसूत्रे (8.3.33) वाग्रहणादेव नित्यो विधिर्विज्ञास्यते? सत्यमेतत्; पूर्वसूत्रेऽपि (8.3.31) नित्यत्वं विज्ञायेत। तस्मात् पूर्वसूत्रेषु `हे मपरे वा` (8.3.26) इत्यतो `वा` इत्नुवर्त्तत इति ज्ञापनार्थं नित्यग्रहणम्।।

