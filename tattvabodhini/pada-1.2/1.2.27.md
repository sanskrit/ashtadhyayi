---
index:  1.2.27
vrittiindex:  8
sutra:  ऊकालोऽज्झ्रस्वदीर्घप्लुतः
vritti:  tattvabodhini 
---

ऊकालोऽज्झ्रस्वदीर्घप्लुत इति। समाहारद्वन्द्वे सौत्रं पुंस्त्वम्। `ऊ` इति त्रयाणां प्रश्लेषेण निर्देश इत्याह-उश्च ऊश्च ऊश्चेति। वः। वामिति। त्रयाणां सवर्णदीर्घे कृते जसि परतो यणि-वः। आमि तु वाम्। वां काल इव कालो यस्येति। फलितार्थकथनमिदम्। विग्रहस्तु वः कालो यस्येति बोध्यः। `ऊ` शब्देन स्वोच्चारणकालो लक्ष्यते। अच् किम् ?। संयोगस्य माभूत्, प्रतक्ष्य, प्ररक्ष्य। कषयोरेकमात्रत्वेन ह्रस्वसंज्ञायां `ह्रस्वस्य पिति कृति-` इति तुक् स्यात्। आ ये इति। `निपाता आद्युदात्ताः` इत्याकार उदात्तः। यच्छब्दस्तु `फिष` इत्यन्तोदात्तः। ततः परस्य जसः सुप्त्वादनुदात्तत्वम्, त्यदाद्यत्वे शीभावे आद्गुणे च सति `एकादेश उदात्तेन` इत्येकार उदात्तः।

