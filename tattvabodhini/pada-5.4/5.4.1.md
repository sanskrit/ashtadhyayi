---
index:  5.4.1
vrittiindex:  1542
sutra:  पादशतस्य सङ्ख्यादेर्वीप्सायां वुन् लोपश्च
vritti:  tattvabodhini 
---

पादशतस्य सङ्ख्यादेः। पादशतस्य किम्?। द्वौ द्वौ माषौ ददाति। संख्यादेरिति किम्?। पादं पादं ददाति। वीप्सीयामिति किम्?। द्वौ पादौ ददाति। अनैमित्तिकत्वार्थमिति। निमितिते भवो नैमित्तिकः। अध्यात्मादित्वाट्ठञ्। तद्धितार्थ इति। समास इति। यद्यपि प्रकृत्युपाधिवीप्सा, तथापि वुनो द्योत्येति तद्धितार्थो भवत्येवेति भावः। ददातीति। समर्पणमात्रमिह ददातेरर्थः, न तु परस्वत्वापादनपर्यन्तम्। तथात्वे हि उत्तरसूत्रविषयत्वं स्यात्। केचित्तु व्यवसृजेर्धातोः प्रयोगे सत्येव उत्तरसूत्रस्य प्रवृत्तिमाहुः। अन्यत्रापि दर्शनादिति। `द्वौ द्वौ माषौ ददाती`त्यादौ त्वनभिधानान्नतिप्रसङ्ग इति भावः।

