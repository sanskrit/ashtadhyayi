---
index:  6.1.87
sutra:  आद्रगुणः
vritti:  nyasa
---

`तवल्कारः; खट्वल्कारः` इति। कथं पुनरत्र लपरत्वम्? इत्याह--`लृकारस्य स्थाने` इत्यादि। एतच्च `लृकारऋकारयोः सवर्णसज्ञा वक्तव्या` (वा.3) इत्युपसंख्यानात् `उरण् रपरः` (1.1.51) इत्यत्र रप्रत्याहारग्रहणाल्लभ्यते। उक्तं ह्यक्षरसमम्नाये--`हकारादिषु वर्णोष्वकार उच्चारणार्थः, लकारे त्वनुनासिक इत्संज्ञकः प्रतिज्ञायते` इति। तत्र रेफादारभ्य लणकारेण प्रत्याहारे सति लृकारस्य ऋकारग्रहणेन गृहीतस्य स्थानेऽण् विधीयमानो लपरः सम्पद्यते।।

