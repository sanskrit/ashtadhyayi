---
index:  6.4.31
sutra:  क्त्वि स्कन्दिस्यन्दोः
vritti:  nyasa
---

`स्कन्त्वा` इति। `स्कन्दिर गतिशोषणयोः` (धा.प.979) `पक्षे इडागमः` इति। `स्वरति` (7.2.44) इत्यादिना। `कित्त्वप्रतिषेधान्नलोपभावः` इति। `अनिदिताम्` (6.4.24) इत्यादिना हि क्ङिति नलोपो विधीयते। सेट्क्त्वाप्रत्ययस्य `न क्त्वा सेट्` (1.2.18) इति कित्त्वप्रतिषेधः कृतः, ततश्चेडागमपक्षे कित्त्वाभावादेव नलोपाभाव इति नासाविमं योगं प्रयोजयति। तेन न सेट्क्त्वापरत्ययस्योदाहरणं प्रदर्शितमित्यभिप्रायः।।

