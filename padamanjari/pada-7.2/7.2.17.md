---
index: 7.2.17
sutra: विभाषा भावादिकर्मणोः
vritti: padamanjari
---

  मेदितमनेनेति । निष्ठा शीङ् इति कित्वप्रतिषेधाद् गुणः । प्रमिन्न इति । आदिकर्मणि क्तः कर्तरि च इति कर्तरि क्तः ।  सौनागा इति । सुनागस्याचार्यस्य शिश्याः - सौनागाः । शकितो घटः कर्तुमिति । यद्यपि शकिः केवलोऽकर्मकः, तथापि तुमुनन्तवाच्यक्रियाविशेषणत्वेन सकर्मको भवति । तथा च कर्मणि लादयो दृश्यन्त - अयं योगः शक्योऽवक्तुम्, अयमर्थः शक्यते वक्तुमिति ॥