---
index:  3.1.66
vrittiindex:  479
sutra:  चिण् भावकर्मणोः
vritti:  tattvabodhini 
---

चिण्भावकर्मणोः। `च्लेः सि`जित्यश्च्लेरिति, `चिण्ते पदः` इत्यतस्ते इति चानुवर्तते। तत्रत्यं तु चिण्ग्रहणं `न रुवः` इति निषेधेन तिरोहितमिति पुनरत्र चिण्ग्रहणं कृतम्। तशब्दे किम् ?। अभाविषाम्। चिण्वदिट इति। ण्यन्तस्य धातोरुपदेशाभावेऽप्युपदेशे योऽजिति व्याख्यानाच्चिण्वदिडिह प्रवर्तत एवेति भावः। परत्वादिति। चिण्विदिडपेक्षया। नित्यत्वादिति। न च कृते चिण्वदिटि वृद्धिप्रवृत्त्या गुणस्य नित्यत्वं नेति शङ्क्यम्, `अचो ञ्णिती` ति वृदिं?ध बाधित्वा परत्वाद्गुणे रपरत्वे च पश्चात् `अत उपधायाः` इति वृद्धिप्रवृत्त्या गुणस्य नित्यत्वाऽनपायात्। उपदेशग्रहणादिति। तत्सामर्थ्यादुपदेशे योऽच्, तदन्तत्वमृधातोर्व्यपदेशिवद्भावेन यत्स्थितं तदादाय ण्यन्तादप्यारितेत्यादौ चिण्वदिट् प्रवर्तत इति भावः। नन्वेवं स्मारितेत्यादिर्न सिध्येत्, `स्म` इत्यस्य उपदेशे योऽच् तदन्तत्वाऽभावात्। `उपदेशेऽजन्ताना`मिति व्याख्याने तु ण्यन्तस्य न स्यादित्युक्तत्वादिति चेत्। सत्यम्। अत एवाऽपरितोषामन्मनोरमायामुक्तम्-- `अस्तु वा उपदेशे यदजन्तं तस्ये`ति व्याख्यानम्। `अङ्गस्ये`ति व्यधिकरणषष्ठी। `अङ्गावयवस्याजन्तस्येत्यर्थ` इति। एवं च णिजन्तेऽपि शामितेत्यादौ चिण्वदिट् सिध्यति, व्यपेशिवद्भावेन णिजेव णिजन्तः, तदवयवकं शामीत्यङ्गमित्याश्रयणात्। आरिता स्मारितेत्याद्यपि सिध्यति. ऋधातुः स्मृधातुश्चोपदेशेऽजन्तस्तदवयवकं भवत्यार् स्मारित्यङ्गमिति दिक्। नित्यग्रहणानुवृत्तेरिति। `नित्यं छन्दसी`ति सूत्रात्। काशिकायां तु --सुटो बहिरङ्गलक्षणस्याऽसिद्धत्वादभक्ताद्वा संयोगादिंत्वमङ्गस्य नास्तीति गुणोऽत्र न प्रवर्तत इत्युक्तम्। `सुट्कात्पूर्व` इति विधीयमानः कभक्तो, न त्वङ्गभक्तस्तेनाऽसंयोगाद्येव अङ्गमित्यभक्तत्वादित्यस्याशयः।

