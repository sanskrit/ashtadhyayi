---
index:  8.4.18
sutra:  शेषे विभाषाऽकखादावषान्त उपदेशे
vritti:  nyasa
---

`उपसर्गात्` (8.4.14) इति वर्त्तते। उपसर्गत्वं च यं प्रति क्रियायुक्ताः प्रादयस्तं प्रति भवति। धातुरेव क्रियावची, तमेव प्रति प्रादीनामुपसरग्त्वम्। ततश्चोपसर्गग्रहणेन धातौ सन्निधापिते तस्यैवाकखादित्वमषान्तत्वं च विशेषणं विज्ञायते, इत्यत आह--`अककारादिरखकारादिरषान्त उपदेशे यो धातुः` इति। आद्यन्तग्रहणे उभे अपि विस्पष्टार्थे; `अकखे अषे` इत्येषं सिद्धत्वात्। यदि सर्वैरेवाककारादिभिस्तदादिधिधिस्तदन्तविधिर्वा स्यात्, तदा सर्वेषां द्वन्द्वं कृत्वा `अकखषे` इत्येवं ब्रूयात्। `अकखे अषे` इति वचनात् केनचित् तदादिविधिः, केनचित् तदन्तविधिरिति विज्ञायते। अत्र त्वेतावान् सन्देहः स्यात्--केन तदादिविधिः, केन वा तदन्तविधिरिति, स चापि व्यास्यानान्निवर्त्तिष्यत इति।
शेषग्रहणमिति स्पष्टार्थम्। यदि च गदादिषु विभाषा स्यात्, पूर्वयोगो निरर्थकः स्यात्। उपदेशग्रहणमपि स्पष्टार्थमेव। शक्यते तद्धि `उपसर्गादसमासेऽपि णोपदेशस्य` (8.4.14) इत्यतोऽनुवर्त्तयितुमुपदेशग्रहणं मण़्डूकप्लुतिन्यायेन।
`प्रनिपिनष्टि` इति। `पिष्लृ सञ्चूर्णने` (धा.पा.1452), `रुधादिभ्यः श्नम्` (3.1.78)। `इह च प्रतिषेधः` इत्यादि। `प्रतिपेक्ष्यति` इति। पिणेः षकारस्य `षढोः कः सि` (8.2.41) इति कत्वेऽकखादित्वादवान्तत्वाच्चासत्युपदेशग्रहणे प्रतिषेधो न स्यात्। अस्मिंस्तु सति न भवति, उपदेशे षकारान्तत्वादिति। `इह च मा भूत्` इति। प्रतिषेध इत्यपेक्ष्यते। `प्रणिदेष्टा` इति। अत्र `विश प्रवेशने` (धा.पा.1424) इत्येतस्य व्रश्चादिसूत्रेण (8.2.36) षत्वे कृते षकारान्तत्वादुपदेशग्रहणेऽसति प्रतिषेधः स्यात्। अस्मिंस्तु सति न भवति। अपि चोपदेशग्रहणेऽसति प्रणिचकार, प्रचिचखादेत्यभ्यासस्य `कुहोश्चुः` (7.4.62) इति चुत्वे प्रतिषेधो न स्यात्; अकखादित्वात्। अस्मिंस्तु सति भवति।।

