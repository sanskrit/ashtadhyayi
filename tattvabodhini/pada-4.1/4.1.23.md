---
index:  4.1.23
vrittiindex:  428
sutra:  काण्डान्तात्क्षेत्रे
vritti:  tattvabodhini 
---

काम्ढान्तात्। षोडशहस्तप्रमाणो दण्डः काण्डम्। यद्यपि विशेषणेन तदन्तविधिः सिद्धः, तथाप्यसत्यन्तग्रहणे `क्षेत्रे`इत्येतत् श्रुतत्वात्काण्डस्यैव विशेषणं स्यान्न तु काण्डान्तस्य। ततश्च द्वाभ्यां काण्डाभ्यां=काण्डप्रमिताभ्यां क्रीता `द्विकाण्डी वडवे`त्यत्र निषेधः स्यात्। इह तु निषेधो न स्यात्--`द्विकाण्?डा क्षेत्र भक्ति`रिति। अत्र हि काण्डं प्रमाणे वर्तते, काण्डान्तस्तु क्षेत्रे, अतोऽन्तग्रहणं कृतम्। इह `द्विगो`रित्यनुवर्तते `न तद्धितलुकी`ति च, तदाह--द्विगुस्ततो न ङीबत्यादि। मात्रच इति।`द्वयसचो लु`गिति प्राचोक्तं नादर्तव्यम्। `प्रथमश्च द्वितीयश्च ऊर्ध्वमाने मतौ ममे`ति सिद्धान्तादिति भावः। द्विकाण्डी रज्जुरिति। द्वे काण्डे प्रमाणमस्याः। पूर्ववत्ताद्धितलुक्। द्विगोः'इति ङीप्। नन्विहापरिमाणान्तादिति पूर्वेण निषेधः स्यात्, काण्डशब्दस्यायामपरतया अपरिमाणार्थत्वात्, परितः सर्वत आरोहतः परिणाहतश्च येन मीयते तद्धि परिमाणम्--आढककुडवादि, नतु यथाकथञ्चिच्परिच्छेदकमात्रम्। यदाहुः--`ऊर्ध्वमानं किलोन्मानं परिमाणं तु सर्वतः। आयामस्तु प्रमाणं स्यात्सङ्ख्या बाह्या तु सर्वतः`इति। अतएव `द्विहस्ता भित्ति`रित्यत्र ङीम्न भवतीति चेदत्रीहुः--नियमार्थमिदं `क्षेत्र एव निषेधा यथा स्या`दिति। तथा च `द्विकण्डी रज्जु`रित्यत्र ङीबेव सूत्रारम्भस्य फलमिति।

