---
index:  4.4.110
sutra:  भवे छन्दसि
vritti:  nyasa
---

`अणादीनां घादीनाञ्चापवादः` इति। `तत्र भवः` (4.3.53) इति प्राप्तानाम्। यद्येवम्, यता बाधितत्वाच्छन्दसि तेषामभावः स्यात्, ततश्च मुञ्जावत्यं मौञ्जावतं वेत्येवमादि न सिध्यति ? इत्याह--- `सति दर्शने` इत्यादि। कथं पुनरेवं लभ्यते ? इत्याह---`सर्वविधीनाम्` इत्यादि। सर्वविधिव्यभिचारस्तु `बहुलं छन्दसि` (3.2.88) इति बहुलग्रहणाल्लभ्यते। मुञ्जावान् नाम पर्वतः, तत्र भवोऽसौ मौञ्जावतः।।

