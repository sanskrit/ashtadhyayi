---
index:  8.3.7
sutra:  नश्छव्यप्रशान्
vritti:  nyasa
---

`स` इति। निवृत्तम्, रुरेवानुवर्त्तते; सोऽपि मतुवसुभ्यामसम्बद्ध एव; तयोरपि निवृत्तत्वात्। `न` इति वर्णग्रहणम्, तच्च प्रकृतस्य पदस्य विशेषणम्, विशेषणेन च तदन्तविधिर्भवतीत्याह---`नकारान्तस्य पदस्य` इत्यादि। `भवांश्छादयति` इति। `झद अपवारणे` (धा.पा.1833), चुरादिणिच्। `भवांष्टीकते` इति। `टिकृ टीकृ रधि लघि गत्यर्थाः` (धा.पा.103,104,107,108)। अनुदात्तत्त्वादात्मनेपदम्। `प्रशान्` इति। प्रपूर्वाच्छमेः क्विप् `अनुनासिकस्य विवझलोः क्ङिति` (6.4.15) इति दीर्घः, `मो नो धातोः` (8.2.64) इति मकारस्य नकारः, तस्यासिद्धत्वान्नलोपाभावः। `भवान् त्सरुकः` इति। त्सरौ कुशलः, `आकर्षादिभ्यः कन्` (5.2.64) इति कन्प्रत्ययः।।

