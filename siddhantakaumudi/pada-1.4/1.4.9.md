---
index: 1.4.9
index_padded: 1.4.009

sutra: षष्ठीयुक्तश्छन्दसि वा
vritti: siddhantakaumudi
vrittiindex: 3389
---

षष्ठ्यन्तेन युक्तः पतिशब्दश्छन्दसि घिसंज्ञो वा स्यात् । क्षेत्रस्य पतिना वयम् (क्षेत्र॑स्य पति॑ना व॒यम्) । इह वेति योगं विभज्य छन्दसीत्यनुवर्तते । सर्वे विधयश्छन्दसि वैकल्पिकाः । तेन बहुलं छन्दसि--(सि.कौ. 3401) इत्यादिरस्यैव प्रपज्ञः । यचि भम् (सि.कौ. 231) ॥_नभोऽङ्गिरोमनुषां वत्युपसंख्यानम्_ (वार्तिकम्) ॥ नभसा । तुल्यं नभस्वत् । भत्वाद्रुत्वाभावः अङ्गिरस्वदङ्गिरः (अ॒ङ्गि॒र॒स्वद॑ङ्गिरः) । मनुष्वदग्ने (म॒नु॒ष्वद॑ग्ने) । जनेरुसिः <{उ272}> इति विहित उसिप्रत्ययो मनेरपि बाहुलकात् ॥ । _वृषण्वस्वश्वयोः_ (वार्तिकम्) ॥ वृषन् वर्षुकं वसु यस्य स वृषण्वसुः । वृषा अश्वो यस्यासौ वृषणश्वः । इहान्तर्वर्तिनीं विभक्तिमाश्रित्य पदत्वे सति नलोपः प्राप्तो भत्वाद्वार्यते । अत एव पदान्तस्य (सि.कौ. 198) इति णत्वनिषेधोऽपि न । अल्लोपोनः (सि.कौ. 234) इत्यल्लोपो न । अनङ्गत्वात् ॥