---
index:  8.4.56
vrittiindex:  172
sutra:  वावसाने
vritti:  tattvabodhini 
---

जश्त्वं वावसान इति। अत्राहुः--जश्त्वे कृतेऽवसाने चर्त्वमिति न मन्तव्यं, किंतु येननाप्राप्तिन्यायेन अवसाने चर्त्वस्य जश्त्वापवादत्वाच्चर्त्वाऽभावपक्षे जश्त्वमिति योज्यमिति। द्वित्व इति। `अनचि चे`त्यनेन। `अनचीति प्रसज्यप्रतिषेध` इति प्रागेवोक्तम्। पर्युदासाभ्युपगमे तु इह द्वित्वं न स्यात्। तादेश आरभ्यत इति। वत्स्यतीत्यादौ चर्त्वेन तकारो न लभ्यत इति `सः स्यार्द्धधातुके` इत्यनेन सकारस्य तकारो विधीयत इत्यर्थः।

