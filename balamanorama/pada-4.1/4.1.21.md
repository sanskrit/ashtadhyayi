---
index:  4.1.21
vrittiindex:  473
sutra:  द्विगोः
vritti:  balamanorama 
---

द्विगोः। `स्त्रिया`मिति `अत` इति `ङी` बिति चानुवर्तते। तदाह-अदन्तादिति। त्रिलोकीति। त्रयाणां लोकानां समाहार इति विग्रहः। `तद्धितार्थोत्तरपदसमाहारे चे`ति द्विगुसमासः। `अकारान्तोत्तरपदो द्विगुः स्त्रियामिष्टः` इति स्त्रीत्वम्। त्रिलोकशब्दाट्टाबपवादो ङीप्। `यस्येति चे`ति भावः। ननु त्रिफला त्र्यनीका इत्यत्रापि ङीप् प्राप्नोतीत्यत आह--अजादित्वात्रिफला त्र्यनीकेति। `भवती`ति शेषः। त्रयाणां फलानां समाहार इति, त्रयाणामनीकानामिति च विग्रहे `तद्धितार्थ` इति द्विगुः। `अकारान्तोत्तरपदः` इति स्त्रीत्वम्, `द्विगोः` इति ङीपं बाधित्वाऽजादित्वाट्टाबिति भावः। अनीकशब्द ऐन्द्रवायवाग्रत्वे शुकाग्रत्वे आग्रयणाग्रत्वे च वर्तते इति त्र्यनीकाधिकरणे मीमांसकाः। अपरिमाण। `द्विगोः` इति ङीबिति चानुवर्तते। प्रातिपदिकादित्यधिकृतमपरिमाणादिभिर्विशेष्यते। तदन्तविधिः।

