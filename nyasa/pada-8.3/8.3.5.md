---
index:  8.3.5
sutra:  समः सुटि
vritti:  nyasa
---

`मोऽनुस्वारः` (8.3.23) इत्यनुस्वारे प्राप्ते वचनम्। `सँस्कर्ता`झ्र्`संस्कर्तेति`--न्यासे, पदमञ्जर्यां च मुद्रितः पाठःट इत्यादि। करोतेः सम्पूर्वात् तृजादयः, `सम्पर्युपेभ्यः करोतौ भूषणे` (6.1.137) (इति) सुट्, समो मकारस्य `अलोऽन्तस्य` (1.1.52) इत्यनेन रुत्वे ततः पूर्वस्यानुनासिकः, रोर्विसर्जनीयः। तस्य `वा शरि` (8.3.36) इति विकल्पेन सकारे प्राप्ते विसर्जनीये च यथा नित्यं सकारो भवति, तथा वृत्तौ दर्शितम्।
कथं पुनरस्मिन् सूत्रे सकारो निर्द्दिश्यते? इत्याह--`समः स्सुटि` इत्यादि। यस्मिन् पक्षे विभक्तिसकारस्य विसर्जनीये कृते `वा शरि` (8.3.36) इति सकारो न क्रियते, सं पक्षमाश्रित्येदमुक्तम्; अन्यथा हि त्रिसकारकोऽयं निर्देश इति वक्तव्यं स्यात्; त्रयाणां सकाराणां सन्निपातात्। एको हि विभक्तिसम्बन्धी सकारः, द्वितीयस्त्वादेशसम्बन्धी, तृतीयः सुटसम्बन्धी। यदा तु त्रिसकारं कृत्वा सूत्रं पठ्यते, तदा द्विशब्दोऽधिकसकारोपलणार्थो द्रष्टव्यः। यदि तर्हि सकार आदेशो विधीयते, `संस्कर्त्ता` इत्यत्रानुनासिको न प्राप्नोति; यस्मादत्रात्रग्रहणं रुणैव सह सन्नियोगप्रतिपत्त्यर्थमुक्तम्। रुग्रहणस्यास्मिन् प्रकरणे यद्विधीयते तदुपलक्षणार्थत्वाददोषः। `रुणा सह` इति। रुप्रकरणे यद्विधीयते तेन सहेत्यर्थः। यदपि पूर्वस्मिन् सूत्रे वृत्तो `रोः पूर्वः` इत्युक्तम्, तत्रापि रुग्रहणस्यास्मिन् प्रकरणे यद्विधीयते तदुपलक्षणार्थं वेदितव्यम्; अन्यथा हि `संस्कर्ता` इति पक्षेऽनुस्वारो न स्यात्।।

