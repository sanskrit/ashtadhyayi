---
index:  8.1.48
sutra:  किंवृत्तं च चिदुत्तरम्
vritti:  nyasa
---

`चिदुत्तरम्` इति। चिदित्येतदुत्तरं यस्मात् तत् तथोक्तम्। पूर्वोक्तया नोत्यैतदपि किवृत्तस्यैव विशेषणम्। `किंवृत्तग्रहणेन तद्विभक्त्यन्तम्` इत्यादि। `किवृत्ते लिप्सायाम्` (3.3.6) इत्यत्रैतदुक्तार्थम्। `भोजयति` इति। पूर्ववन्मध्योदात्तमेवैतत्। `कस्मैचिद्ददाति` इति। `अभ्यस्तानामादिः` (6.1.189) इत्याद्युदात्तमेतत्। `कतरः` इति। `किंयत्तदोर्निर्धारणे` (5.3.92) इति डतरच। `कतमः` इति। `वा बहूनां जातिपरिप्रश्ने` (5.3.93) इति डतमच्।।

