---
index:  3.1.39
sutra:  भीह्रीभृहुवां श्लुवच्च
vritti:  padamanjari
---

भीह्रीभृहुवां श्लुवच्च।। श्लुवत्कार्यापेक्षया सूत्रे षष्ठी, सन्नियोगरिष्टत्वाच्चाम्, प्रत्ययोऽपि तेभ्य एव विज्ञायते। द्वित्वेत्त्वे इति। `श्लौ` इति द्विर्वचनम्, `भृञामित्` इतीत्त्वम्, तत्र `श्लौ` इति वर्तते। `न लुमताङ्गस्य` इति गुणप्रतिषेधस्तु न भवति, किं कारणम्? `प्रत्ययलोपे प्रत्ययलक्षणम्` इत्यस्याः प्राप्तेरयं प्रतिषेधः। श्रूयमाणत्वादामः`।।
