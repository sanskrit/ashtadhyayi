---
index:  4.1.53
vrittiindex:  453
sutra:  अस्वाङ्गुपूर्वपदाद्वा
vritti:  tattvabodhini 
---

पूर्वेण नित्यं प्राप्त इति। एतेन विकल्पोऽप्ययं जातिपूर्वादेवेति ध्वनितम्। कथं तर्हि `पुत्रहती`त्यत्र `अस्वाङ्गपूर्वपदा`दिति वा ङीषिति कैयटः, पुत्रशब्दस्याऽजातिवाचकत्वात्। अन्यथा `पुत्रादिनी`त्यत्र `सुप्यजातौ----`इति णिनिर्न स्यात्। यदि त्वदनमादः, सोऽस्यास्तीति आदिनी, पुत्राणामादीनीति विगृह्य कथंचित्साधितेऽपि `जातिकालसुखादिभ्यः`इत्यन्तोदात्तविधायकसूत्रे `जातेः किं, पुत्रायातः`इति वक्ष्यमाणमूलग्रन्थो विरुध्यत एवेति चेदुच्यते---`प्रादुर्भावविनाशाभ्यां सत्त्वस्य युगपद्गुणैः। असत्त्विलिङ्गां बह्वार्थां ता जातिं कवयो विदुः`---इति भाष्ये लक्षणान्तरमुक्तम्। `सत्त्वस्य द्रव्यस्य प्रादुर्भावविनाशाभ्यां प्रादुर्भावतिरोभावौ या प्राप्नोति। यावद्द्रव्यभाविनीत्यर्थः। गुणैर्युगपद्द्रव्येण सम्बध्यते। बह्वर्थां। सर्वव्यक्तिव्यापिनीमित्यर्थः। तां जाति`मित्यादि कैयटेन व्याख्यातम्। एवं च पुत्रत्वस्य यावद्द्रव्यभावित्वेनोक्तलक्षणलक्षितत्वाज्जातिवाचक एव पुत्रशब्द इति `अस्वङ्गेति वा ङी`षिति ग्रन्थस्तत्र न विरुध्यते। `आकृतिग्रहणा जाति`रित्यादिमुख्यपक्षाश्रयणे तु पुत्रत्वास्याऽजातित्वाज्जातेः किं, `पुत्राऽऽयात`इति ग्रन्थोऽपि सङ्गच्छत इति दिक्। केचिदर्वाचीनास्तु पुत्रहती पुत्रग्धीत्यत्र `क्तादल्पाख्याया`मित्यनेन ङीषामाहुः। सुरापीतीति। पीता सुरा यया सा। `जातिकाले`ति सूत्रवार्तिकाभ्यां निष्ठाया अन्तोदात्तत्वपरनिपातौ। वस्त्रच्छन्नेति। बहुव्रीहिस्वरेण पूर्वपदपर्कृतिस्वरे शेषनिघाते, च कृते अनुदात्तान्तोऽयम्।

