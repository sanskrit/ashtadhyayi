---
index:  4.1.19
vrittiindex:  470
sutra:  कौरव्यमाण्डूकाभ्यां च
vritti:  balamanorama 
---

कौरव्यमाण्डूकाभ्यां च। आभ्यामिति। कौरव्यमाण्डूकाभ्यामित्यर्थः। क्रमेणेति। कौरव्यशब्दाट्टापो माण्डूकशब्दान्ङीषस्चापवाद इत्यर्थः।छ कौरव्यशब्दस्य यञन्तत्वान्माण्डूकशब्दस्य अणन्तत्वाच्च `ङीपोऽपवाद` इत्युचितमिति भ्रमं वारयितुमाह--कुर्वादिभ्य इत्यादिना। कौरव्यायणीति। कुरोरपत्यं स्त्रीति विग्रहः। `कुर्वादिभ्यो ण्यः` इति ण्यः। णकार इत्, `ओर्गुणः,` `आदिवृद्धिः, `गोत्रं च चरणैः सहे`ति जातित्वेऽपि योपधत्वात् `जातेरस्त्रीविषया`दिति ङीषभावे टाप् प्राप्तः। तं बाधित्वा ष्फः, ष इत्, आयन्, `यस्येति चे`त्यकारलोपः। षित्त्वान्ङीष्। `यस्येति चे`ति भावः। माण्डूकायनीति। मण्डूको नाम ऋषिः, तस्यापत्यं स्त्रीति विग्रहः। `ढक् च मण्डूका`दित्यण्, आदिवृद्धिः, `यस्येति च,` `गोत्रं च चरणैः सहे`ति जातित्वान्ङीष् प्राप्तः, तं बाधित्वा ष्फः, ष इत्, आयन्, `यस्येति च,` षित्त्वान्ङीष्, `यस्येति चे`ति भावः। `टाब्ङीपोरपवाद` इति पाठस्तु प्रामादिकः।

