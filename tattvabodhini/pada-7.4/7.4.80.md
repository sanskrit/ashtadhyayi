---
index:  7.4.80
vrittiindex:  354
sutra:  ओः पुयण्ज्यपरे
vritti:  tattvabodhini 
---

ओः पुयण्जि। `पुयण्जी`ति समाहारद्वन्द्वात्सप्तम्येकवचनम्। `अपरे` इति बहुव्रीहिः। `अत्र लोपोऽभ्यासस्ये`त्यतोऽभ्यासस्येत्यनुवर्तते। `भृञामी`दित्यत इद्ग्रहणं, `सन्यतः` इत्यतः सनीति च, अङ्गस्येति तु अधिक्रियत एव। तदेतदभिप्रेत्याह--- सनि परे यदङ्गमित्यादि। अपरे किम् ?। बुभूषति। पवर्गयण्जीति किम् ?। ऊर्णुनविषति। अबीभवदित्यादि। `भू सत्तायाम्`। `पूङ् पवने`। मृङ् बन्धने'। `यु मिश्रणादौ`। रु शब्दे'। `लूञ्छेदने`। `जु गतौ`। सौत्रोऽयं धातुः `जुचङ्क्रम्ये`त्यत्र निर्दिष्टः। ननु भू भू इति द्वित्वोत्तरं वृद्ध्यावादेशौ भवस्ततः कृतस्य `णौ चङी`ति ह्रस्वस्य स्थानिवद्भावेन लघुपरत्वाऽभावात्सन्वद्भावाऽप्रवृत्त्याऽबीभवदित्यादावभ्यासोवर्णस्येत्वं दुर्लभमिति चेत्। अत्राहुः-- आरम्भसामथ्र्यादेव न स्थानिवत्त्वमिति।

