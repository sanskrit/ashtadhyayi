---
index:  3.2.76
sutra:  क्विप् च
vritti:  padamanjari
---

क्विप् च।। निरुपपदेभ्यश्चेति। एतदपिशब्दस्य सर्वोपाधिव्यभिचारार्थश्यानुवृत्तेर्लभ्यते, न तु सुपीत्यस्य निवृत्तेः; उत्तरसूत्रे `सुप्युपसर्गेऽपीति वर्त्तते` इति वक्ष्यमाणत्वात्, `छन्दसि भाषायाञ्च` इति पूर्वसूत्र एव `छन्दसि` इत्यस्य निवृत्तत्वात्। उखास्रदिति। `स्रंसु ध्वंसु भ्रंसु अवस्रंसने`,`अनिदिताम्` इत्युपधालोपः, `वसुस्रंसु` इत्यादिना दत्वम्। वाहभ्रडिति। `भ्रंशु अधः पतने`,व्रश्चादिना षत्वम्, `अन्येषामपि द्दश्यते` इति दीर्घः। उखायाः स्रंसते पर्णानि, ध्वंसते, वाहाद् भ्रश्यतीति विग्रहः। ध्वंसिरन्तर्भावितण्यर्थः सकर्मकः। क्वचित्तु वृत्तावेव विग्रहवाक्यानि पठ्यन्ते।।
