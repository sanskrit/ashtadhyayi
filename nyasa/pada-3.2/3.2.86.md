---
index:  3.2.86
sutra:  कर्मणि हनः
vritti:  nyasa
---

`पितृव्यघाती` इति। `हनस्तोऽचिण्णलोः` (7.3.32) इति तत्वम्। `हो हन्तेर्ञ्णिन्नेषु` (7.3.54) इति घत्वम्, `सौ च` (6.4.13) इति दीर्घत्वम्। `कुत्सितग्रहणं कर्त्तव्यम्`इति प्रत्ययर्थस्य विशेषणम्। गृह्यतेऽनेनेति ग्रहणम्। तत् पुनर्व्याख्यानम्। एतदुक्तं भवति-- येन कुत्सितः कर्त्ता प्रत्ययार्थो गृह्यते तद्व्याख्यानं कर्त्तव्यमिति। तत्रेदं व्याख्यानम्-- वक्ष्यमाणबहुलग्रहणमपकृष्येह सम्बन्धः क्रियते, तेन पितृव्यवधादिकां प्रतिषिद्धां क्रियां कुर्वाणो यः कर्त्ता कुत्स्यते, तत्रव, नान्यत्र।।

