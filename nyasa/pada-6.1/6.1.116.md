---
index:  6.1.116
sutra:  अव्यादवद्यादवक्रमुरव्रतायमवन्त्ववस्युषु च
vritti:  nyasa
---

`नो अव्यात्` इति। अस्मादो द्वितीयबहुवचनान्तस्य `बहुवचनस्य वस्नसो` (8.2.21) इति नसि रुत्वे `अतो रोरप्लुतादप्लुते` (6.1.113) इत्युत्त्वे `आद् गुणः` (6.1.87) इति गुणे कृते `नो` इति भवति। `अव रक्षणे` (धा.प.600) इत्यस्मादाशिषि लिङि यासुटि तिपि `इतश्च` (3.4.97) इतीकारलोपे `स्कोः संयोगाद्योरन्ते च` (8.2.29) इति सकरलोपे च कृते `अव्यात्` इति भवति। `अवद्यात` इति। अवद्यशब्दोऽयं पञ्चम्येकवचनान्तः। `अवक्रमुः` इति। अवपूर्वात् क्रमेर्लिट्युसि रूपमेतत्। अन्ये तु लुङि वर्णयन्ति--`बहुलं छन्दसि` (2.4.76) इति च्लेः श्लुः, `श्लौ` (6.1.10) इति द्विर्वचनम्, जुस्भावश्छान्दसः। `अवन्तु` इति। अवतेर्लोट्, झेरन्तादेशः, `एरुः` (3.4.76) इत्युत्त्वम्। `अवस्यवः` इति। अवतेः `सर्वधातभ्योऽसुन्` (द.उ.9.49) इति असुन्--अवस् इति, ततः `सुप आत्मनः क्यच्` (3.1.8) इति क्यच्, तदन्तात् `क्याच्छन्दसि` (3.2.170) इत्युप्रत्ययः, ततो जस्, `जसि च` (7.3.109) इति गुणः--ओकारः, `एचोऽयवायावः` (6.1.78) इत्यवादेशः।।

