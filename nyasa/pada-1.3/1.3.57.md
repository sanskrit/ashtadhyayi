---
index:  1.3.57
sutra:  ज्ञाश्रुस्मृदृशां सनः
vritti:  nyasa
---

`त्रिभिः सूत्रेः` इति। `अपह्नवे ज्ञः` (1.3.44) इत्यादिभिः। `धर्मं जिज्ञासते` इति। `ज्ञा अवबोधने` (धा.पा.1507), सन्, द्विर्वचनम्, अभ्यासस्य ह्रस्वत्वम्, `सन्यतः` (7.4.79) इतीत्त्वम्। `शुश्रूषशते` इति । श्रु श्रवणे` (धा.पा.942), `इको झल्` (1.2.9) इति सनः कित्तम्, `श्रयुकः किति` (7.2.11) इतीट्प्रतिषेधः, `अज्झनगमां सनि` (6.4.16) इति दीर्घः। `सुस्मूर्षते` इति।`स्मृ आध्याने` (धा.पा.807) ; पूर्ववत् कित्त्वात् `उदोष्ठ्यपूर्वस्य` (7.1.102) इत्युत्त्वम्, रपरत्वम्। `दिदृक्षते` इति। `हलन्ताच्च` (1.2.10) इति कित्त्वम्, ततश्च व्रश्चादिना (8.2.36) षत्वम्, `षढोः कः सि` (8.2.41) इति कत्वम्।।

