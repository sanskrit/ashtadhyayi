---
index:  2.1.23
vrittiindex:  677
sutra:  द्विगुश्च
vritti:  balamanorama 
---

द्विगुश्च। द्विगुरपीति। `तद्धितार्थोत्तरपदसमाहारे च` इति वक्ष्यमाणसमासस्य `संख्यापूर्वो द्विगु`रिति द्विगुसंज्ञा विधास्यते। स द्विगुसमासोऽपि तत्पुरुषसंज्ञक इति यावत्। एतत्सूत्राऽभावे एकसंज्ञाधिकाराद्द्विगुसंज्ञया तत्पुरुषसंज्ञा बाध्येतेति भावः। इदमिति। `द्विगुश्चे`त्येतदित्यर्थः। तर्हि द्विगुसंज्ञया तत्पुरुषसंज्ञा बाध्येतेत्यत आह--संख्येति। `संख्यापूर्वोद्विगु`रिति द्विगुसंज्ञाविधायकं सूत्रम्। तत्र चकारः पठनीयः। ततश्च संख्यापूर्वसमासो द्विगुसंज्ञकस्तत्पुरुषसंज्ञकश्च स्यादिति लभ्यते। एवञ्च चकारेण लघुना तत्पुरुषसंज्ञासमुच्चयलाभा`द्द्विगुश्चे`ति गुरुभूतं सूत्रं न कर्तव्यमित्यर्थः। ननु मास्तु द्विगोस्तत्पुरुषत्वमित्यत आह--समासान्तः प्रयोजनमिति। तदुदाह्मत्य दर्शयति - पञ्चराजमिति। पञ्चानां राज्ञां समाहार इति विग्रहे `तद्धितार्थे`ति द्विगुः। तस्य तत्पुरुषत्वाद्राजाहःसखिभ्यष्टजि`ति टच्। `स नपुंसक`मिति नपुंसकत्वम्। `अकारान्तोत्तरपदो द्विगुः स्त्रिया`मिति तु न भवति, समासान्तस्य टचः समुदायावयवत्वेन उत्तरपदावयवत्वाऽभावात्। न च `संख्यापूर्वोद्विगुश्चे`ति पाठे द्विगुतत्पुरुषसंज्ञयोः पर्यायेण प्रवृत्तिः स्यात्, अतः समुच्चयार्थं `द्विगुश्चे`ति पृथक्सूत्रमस्त्विति वाच्यम्, `सङ्ख्यापूर्व` इति, `द्विगु`रिति च योगौ विभज्य पूर्वेण सङ्ख्यापूर्वस्य तत्पुरुषसंज्ञाविधिः, द्विगुरित्यनेन द्विगुसंज्ञाविदिरित्याश्रयणे सति, चकारमन्तरेणापि पर्यायेण प्रवृत्तिसिद्ध्या चकारस्य समुच्चयार्थत्वोपपत्तेः। 

