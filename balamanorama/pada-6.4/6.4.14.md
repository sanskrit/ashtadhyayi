---
index: 6.4.14
index_padded: 6.4.014

sutra: अत्वसन्तस्य चाधातोः
vritti: balamanorama
---

<<अत्वसन्तस्य चाधातोः>> - धीमत् स् इति स्थिते — आत्वसन्तस्य । "अतु" इति लुप्तषष्ठीकं पृथक्पदम् । अङ्गविशेषणत्वात्तदन्तविधिः । अधातोरित्यसन्तविशेषणम् । "नोपधाया" इत्यत उपधाया इत्यनुवर्तते । अत्वन्तस्य धातुभिन्नाऽसन्तस्य च उपधाया इति लभ्यते । "सर्वनामस्थाने चासंबुद्धौ" इत्यतोऽसंबुद्धाविति "सौ च" इत्यतः साविति "ढ्रलोपे-" इत्यतो "दीर्घ" इति चानुवर्तते । तदाह — अत्वन्तस्येत्यादिना । ननु कृते अकृते च दीर्घे प्रवृत्त्यर्हस्य नुमो नित्यत्वात्परत्वाच्च मकाराऽकारान्नुमि कृते अत्वन्तत्वाऽभावात्कथमिह दीर्घ इत्यत आह — परमिति । वचनसामर्थ्यादिति । अन्यथा निरवकाशत्वापत्तिरिति भावः । ततो नुमिति । दीर्घे कृते नुमित्यर्थः । विप्रतिषेधे यद्बाधितं तद्बाधितमिति त्वनित्यम्, पुनः प्रसङ्गविज्ञानात्सिद्ध॑मित्युक्तेरिति भावः । धीमानिति । दीर्घे नुमि हल्ङ्यादिलोपे संयोगान्तलोपे रूपमिति भावः । हे धीमन्निति । असंबुद्धौ इत्युक्तेर्न दीर्घ इति भावः । महद्वदिति । असर्वनामस्थानतया शसादौ नुमभावादिति भावः । अत्वसोरिति वक्तव्येऽन्तग्रहणन्तु अत्वन्तमात्रग्रहणार्थम् । अन्यथोपदेशे ये अत्वन्तास्त एव गृह्येरन्, न तु मतुबादयः । नह्येते उपदेशेऽत्वन्ता इत्याहुः । नन्वधातोरित्येतदसन्तस्येव अत्वन्तस्यापि विशेषणं कुतो नेत्यत आह — धातोरपीति । अत्वन्तस्य धातुत्वेऽपि दीर्घार्थम् । अधातोरित्येतस्य अत्वन्तविशेषणत्वं नाश्रितमित्यर्थः । ननु धातुपाठेऽत्वन्तधातुरप्रसिद्ध इत्यत आह — गोमन्तमिति । आचरति वेत्यनन्तरम् "इत्यर्थे" इति शेषः । गोमन्तमिच्छतीत्यर्थे "सुप आत्मनः क्यच्" इति क्यचि "नः क्ये" इति नियमात्पदत्वाऽभावाज्जश्त्वाऽभावे गोमत्यशब्दात् "सनाद्यन्ताः" इति धातुत्वात्कर्तरि क्विपि "यस्य हलः" "अतो लोपः" इति यलोपाल्लोपयोर्गोमच्छब्दात्सुबुत्पत्तिः । गोमानिवाचरतीत्यर्थे तु सर्वाप्रातिपदिकेभ्यः क्विब्वा वक्तव्यः इति क्विपि "सनाद्यन्ताः" इति धातुत्वात् कर्तरि क्विपि सुबुत्पत्तिरिति भावः । एवं- विधाद् गोमच्छब्दात् सौ "अत्वसन्तस्य-" इति दीर्घे सति "उगिदचाम्-" इति नुमि हल्ङ्यादिलोपे गोमानिति रूपं वक्ष्यति । तत्र गोमच्छब्दस्य क्यजन्तस्य आचारक्विबन्तस्य च "सनाद्यन्ताः" इति धातुत्वात् कथमस्य "उगिदचाम्" इति नुमागमः, अधातोरेव उगितो नुम्विधानादित्याशङ्क्य आह — उगिदचामिति सूत्रे इति । उगितः सर्वनामस्थाने इत्येतावदेव सूत्रमस्तु, अञ्चतेरुगित्त्वादेव सिद्धेः । अतोऽज्ग्रहणमतिरिच्यमानं नियमार्थमित्यर्थः । नियमशरीरमाह — धातोश्चेदिति । धातोश्चेदुगितः कार्यं स्यात्तर्हि अञ्चतेरेव न तु धात्वन्तरस्येति नियमार्थ॑मिति पूर्वेणान्वयः । नियमस्य फलमाह — तेनेति । "स्र्न्सु ध्वन्सु गतौ" इत्युगितौ धातू । ताभ्यां क्विपि "अनिदितां हल उपधायाः" इति नलोपे सुबुत्पत्तौ सोर्हल्ङ्यादिलोपे "वसुस्रंसुध्वंस्वनडुहां दः" इति दत्वे स्रत् ध्वत् इति रूपमिष्टम् । उगितः सर्वनामस्थाने इत्युक्ते त्वत्रापि नुम् स्यात् । कृते त्वज्ग्रहणे उक्तनियमलाभादत्र नुम् न भवतीत्यर्थः । तर्ह्येतावतैव सिद्धेऽधातोरिति किमर्थमित्यत आह — अधातोरिति त्विति । अधातुः पूर्वं भूतः अधातुभूतपूर्वः । पूर्वमधातुभूतस्यापि नुमर्थमधातोरित्येतदित्यर्थः । ततश्च "उगिदचां सर्वनामस्थाने" इत्येकं वाक्यम् । तत्र अधातोरित्यभावेऽपि अज्ग्रहणादधातोरुगित इति लाभादधातोरुगितो नलोपिनोऽञ्चतेश्च नुमागमः स्यादित्यर्थः । अधातोरित्यपरं वाक्यम् । उक्तो नुमागमोऽधातुभूतपूर्वस्यापि भवतीत्यर्थः । प्रकृते च क्यजाचारक्विबुत्पत्त्यनन्तरं धातुत्वे सत्यपि क्यजाद्युत्पत्तेः पूर्वमदातुत्वसत्त्वान्नुम्निर्बाध इत्यर्थः । एतत्सर्वम् उगिदचामिति सूत्रे भाष्ये स्पष्टम् । अत्र क्यच्पक्षे दीर्घे नुमि च कर्तव्येऽल्लोपो न स्थानिवत्, दीर्घविधौ तन्निषेधात्,क्वौ लुप्तं न स्थानिवदित्युक्तेश्च । अथ भवच्छब्दे विशेषमाह — भातेर्डवतुरिति । उणादिसूत्रमेतत् । भाधातोर्डवतुः स्यादित्यर्थः । डकार इत् । उकार उच्चारणार्थः । डित्त्वसामर्थ्यादभस्यापि टेर्लोपः । "भवत्" इति रूपम् । भवानिति । भवच्छब्दात्सुः । अत्वसन्तस्येति दीर्घः । उगिदचामिति नुम्, हल्ङ्यादिलोपः, संयोगान्तलोपश्चेति भावः । शत्रन्तस्य त्विति । "लटः शतृशानचौ" इति भूधातोर्लटः शत्रादेशः । शकार इत्, ऋकार इत्, शप्, गुणः, अवादेशः , पररूपम्, भवत् इति रूपम् । तस्य तु अत्वन्तत्वाऽभावादत्वसन्तस्येति दीर्घो न भवति । तत्र उकारानुबन्धग्रहणादित्यर्थः । भवन्निति । सौ नुमि हल्ङ्यादिलोपे संयोगान्तलोपः । भवन्तावित्यादि तु पूर्ववदेवेति भावः । दाञ्धातोर्लटः शत्रादेशे शप् । जुहोत्यादिभ्यः श्लुः॑ "श्लौ" इति द्वित्वम्, अभ्यासह्रस्वः, "श्नाभ्यस्तयोरातः" इत्याल्लोपः । दददिति रूपम् । ततः सुबुत्पत्तिः ।
