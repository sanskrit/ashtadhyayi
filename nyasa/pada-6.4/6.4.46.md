---
index:  6.4.46
sutra:  आर्धधातुके
vritti:  nyasa
---

`चिकीर्षिता` इति। सन्नन्तात् तुच्। `भवति, भवतः` इति। `आर्धधातुके` इत्यधिकारात् सार्वधातुकेऽत्र शपो लोपो न भवति। यद्यत्र शपो लोपो मा भूदित्येवमर्थ आर्धधातुकाधिकारः क्रियते, तर्हि न कर्तव्यः, ज्ञापकादेव शपो लोपो न भविष्यति, आचार्यप्रवृत्तिर्ज्ञापयति--`नानेन शपो लोपो भवति` इति यदयम् `अदिप्रभृतिभ्यः शपः` (2.4.72) इति शपो लुकं शस्ति? इत्यत आह--`अदिप्रभृतिभ्यः` इत्यादि। इतिकरणो हेतौ। असति हि प्रयोजने ज्ञापकं भवति। अस्ति चादिप्रभृतिभ्यः शपो लुग्वचनस्य प्रयोजनम्। किं तत्? `वित्तः` इत्यत्र गुणो मा भूत्। यदि `वित्तः` इत्यत्र लोपः स्यात्, प्रत्ययलक्षणेन `पुगन्तलघूपधस्य` (7.3.86) इति गुणः स्यात्। `मृष्टः` इत्यत्र `मृजेर्वृद्धिः` (7.2.114) लुकि तु सति न भवति, `न लुमताङ्गस्य` (1.1.63) इति प्रत्ययलक्षणप्रतिषेधात्। तस्माददिप्रभृतिभ्यः शपो लुग्वचनं प्रत्ययलक्षमप्रतिषेधार्थं स्यादिति न ज्ञापकं शपो लोपाभावस्य।
`बेभिदिता` इति। यङो लोपः। `बेभिद्यते` इत्यत्र शपि सार्वधातुके न भवति।
`कारणा` इति। `ण्यासश्रन्थो युच्` (3.3.107)। `कारयति` इति शपि सार्वधातुके न भवति।
`पपतुः, पपुः`। `ववतुः` ववुः` इति। अतुसुसौ। पातेर्वातेश्च `आतो लोप इटि च` (6.4.64) इत्यकारलोपः।
`दीयते धीयते` इति। आर्धधातुके यकीत्त्वम्। `अदाताम् अधाताम्` इति। लुङ, `तस्थस्थ` (3.4.101) इति तसस्ताम्; `गातिस्था` (2.4.77) इत्यादिना सिचो लुक्। `स्नायात्, स्नेयात्` इति। स्नातेराशिषि लिङ, तस्य `लिङाशिषि` (3.4.116) इत्यार्धधातुकसंज्ञा, यासुट्, `स्कोः संयोगाद्योः` (8.2.29) इत्यादिना सकारलोपः। `आशीर्लिङोऽक्यत्र न भवति` इति। आशीर्लिङोऽन्यद् विष्यादिलिङः, तत्र न भवति; तस्य सार्वधातुकसंज्ञकत्वात्। तेन तत्र नित्यं `स्नायात्` इत्येवं भवति। अत्र `लिङः सलोपोऽनन्त्यस्य` (7.2.79) इति सकारलोपः।
`कारिषीष्ट` इति। आशिषि लिङः, सीयुट्, `भावकर्मणोः` (1.3.13) इत्यात्मनेपदम्, `सुट् तिथोः` (3.4.107) इति सुट् चिण्वद्भावाद्वृद्धिः। `क्रियेत` इति। विष्यादिलिङः। पूर्ववदात्मनेपदम्, सार्वधातुके यक्, सीयुडीकरेण सह `आद्गुणः` (6.1.87) `लोपो व्योर्वलि` (6.1.66) इति यकारलोपः, `रिङशयग्लिङक्षु` (7.4.28) इति रिङादेशः। अत्र चिण्वद्भादेन यो दोषः स्यात् तं `यगन्तस्य` इत्यादिना दर्शयति। यद्यत्र चिण्वद्भावात् वृद्धिः स्यात्, ततश्च `आतो युक् चिण्कृतोः` (7.3.33) इति युक् प्रसज्येत।
`अतो लोपो यलोपश्च` इत्यादि। आर्धधातुकाधिकारप्रयोजनसंग्रहश्लोकः। गतार्थः।
नन्वत्र `भ्रस्जो रोपधयो रमन्यतरस्याम्` (6.4.47) इति रम्, `दीङो युडचि क्ङिति` (6.4.63) इति युडार्धधातुकाधिकार एव विधास्यते, तत् कस्मात् तौ तत्र प्रयोजनत्वेन नोपात्तौ? एवं मन्यते--भ्रस्जो रम्भाव आर्धधातुकाधिकारं न प्रयोजयति, स, तु तुदादौ पठ्यते, ततः सार्वधातुके परतः शेन भवितव्यम्। शे च सति पूर्वविप्रतिषेधाद् ग्रहिजयादि (6.1.16) सूत्रेण सम्प्रसारणेन भवितव्यम्। युडपि नैव प्रयोजयति, दीङो हि दिवादित्वात् सार्वधातुके श्यना भवितव्यम्। ततोऽजादित्वाभावादेव युडागमस्याभाव एव। `आर्धधातुके` इति यदार्धधातुकसामान्यं विवक्ष्यते, तदा सामान्ये पौर्वापर्यासम्भवात् विषयसप्तमीयम्। यदार्धधातुकव्यक्तिस्तदा परसप्तमी। प्रतिपादितञ्चास्मभिः `न धातुलोपः` (1.1.4) इत्यत्र ज्ञापकद्वारेण परसप्तमीत्वं विषयसप्तमीत्वञ्चास्येति।।

