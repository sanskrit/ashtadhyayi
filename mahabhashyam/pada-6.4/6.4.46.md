---
index: 6.4.46
index_padded: 6.4.046

sutra: आर्धधातुके
vritti: mahabhashyam
---

 आर्धधातुके (3044) (अधिकारप्रयोजनाधिकरणम्) (अधिकाराक्षेपभाष्यम्) कानि पुनरार्धधातुकाधिकारस्य प्रयोजनानि ? (अधिकारप्रयोजने श्लोकवार्तिकम्) अतो लोपो यलोपश्च णिलोपश्च प्रयोजनम् । आल्लोप इर्त्वमेत्वं च चिण्वद्भावश्च सीयुटि ।। 1 ।। अतो लोपः---चिकीर्षिता, चिकीर्षितुम् । आर्द्धधातुक इति किमर्थम् ? चिकीर्षति ।। (प्रयोजनाक्षेपभाष्यम्) नैतदस्ति प्रयोजनम् । अस्त्वत्र सनोऽकारलोपः, शपोऽकारस्य श्रवणं भविष्यति ।। (समाधानभाष्यम्) शप एव तर्हि मा भूदिति ।। (आक्षेपभाष्यम्) एतदपि नास्ति प्रयोजनम् । आचार्यप्रवृत्तिर्ज्ञापयति---नानेन शपोऽकारस्य लोपो भवतीति, यदयमदिप्रभृतिभ्यः शपो लुकं शास्ति ।। (ज्ञापकाक्षेपभाष्यम्) नैतदस्ति ज्ञापकम् । कार्यार्थमेतत्स्यात् । वित्तः, मृष्ट इति ।। (प्रकारान्तरेण समाधानभाष्यम्) यत्तर्हि आकारान्तेभ्यो लुकं शास्ति---याति, वाति । अस्तेश्च । अस्तेश्च शपो लुकं शास्ति । अस्ति ।। (अधिकारप्रयोजनभाष्यम्) इदं तर्हि प्रयोजनम्---वृक्षस्य । अतो लोपः प्राप्नोति ।। (अधिकारप्रयोजनभाष्यम्) यलोपोऽपि प्रयोजनम्---बेभिदिता, चेछिदिता । आर्धधातुक इति किमर्थम् ? बेभिद्यते । चेछिद्यते ।। (अधिकारप्रयोजनभाष्यम्) णिलोपः प्रयोजनम्---याज्यते, पाच्यते । आर्धधातुक इति किमर्थम् ? पाचयति, याजयति ।। (अधिकारप्रयोजनभाष्यम्) आल्लोपः---ययतुः, ययुः ववतुः, ववुः । आर्धधातुक इति किमर्थम् ? यान्ति, वान्ति ।। (अधिकारप्रयोजनभाष्यम्) इर्त्वम्---धीयते, दीयते । आर्धधातुक इति किमर्थम् ? अदाताम् । अधाताम् ।। (अधिकारप्रयोजनभाष्यम्) एत्वम्---ग्लेयात्, म्लेयात् । आर्धधातुक इति किमर्थम् ? स्नायात् । स्नायाताम् ।। (अधिकारप्रयोजनभाष्यम्) चिण्वद्भावश्च सीयुटि । चिण्वद्भावे सीयुटि किमुदाहरणम् ? कारिषीष्ट, हारिषीष्ट । आर्धधातुक इति किमर्थम् ? क्रियेत, ह्रियेत । नैतदुदाहरणम् । यका व्यवहितत्वान्न भविष्यति । इदं तर्ह्युदाहरणम्---प्रस्तुवीत । इदं चाप्युदाहरणम्---क्रियेत, ह्रियेत । ननु चोक्तं---यका व्यवहितत्वान्न भविष्यतीति । यक एव तर्हि मा भूदिति । किञ्च स्यात् ? वृद्धिः, वृद्धौ कृतायां युक् प्रसज्येत ।। 