---
index:  7.4.19
vrittiindex:  165
sutra:  पतः पुम्
vritti:  tattvabodhini 
---

पतः पुम्। मित्त्वादन्त्यादचः परः। अक्वथीदिति। एदित्त्वान्न वृद्धिः। एवम्-- अपथीत्। अमथीदित्यत्रापि। टुवम्। केचिदमुमुदितं पठित्वा वान्त्वा वमित्वेत्युदाहरन्ति , तत्तु वामनेन विरुध्यते। तेन हि `आदितश्चे`ति चकारस्यानुक्तसमुच्चयार्थत्वमाश्रित्य `वान्त` इत्यत्र इडभावः साधितः। उदित्त्वे तु `यस्य विभाषे`त्येनेनैव `वान्त` इति सिद्धेस्तदसङ्गतं स्यात्। एवं च क्त्वाप्रत्यये वमित्वेत्येव साधु। निपातनादिति। अन्यथा गुणे सति उद्गरण इति स्यात्। यद्यपि अर्थनिर्देश आधुनिकस्तथापि पृषोदरादित्वमित्यत्रैव तात्पर्यं बोध्यत्। इत्याद्यप्युदाह्मतमिति। `वेमुश्च केचिद्रुधिर` मित्यादिप्रयोगानुरोधेन तथोदाह्मतमित्याहुः। ननु वादित्वेन निषेधादेत्त्वाब्यासलोपौ कथमिह स्यातामिति चेत्। अत्राहुः-- `न शसददवादिगुणाना`मिति सूत्रितेऽपि वेत्यकारान्तसङ्घातग्रहणेनेष्टसिद्धेरादिग्रहणमौपदेशिकप्रतिपत्त्यर्थम्। `एकान्ता अनुबन्धा` इति च स्वीक्रियते। तथा च नायं वादिः, किं तु ट्वादिरिति। अन्ये तु वमेरादौ `लोपो व्यो`रिति लोपेन यकारः प्रश्लिष्यते। ततश्चोपदेशे वादित्वाऽभावान्निषेधो नेत्याहुः। भ्रमु चलने। मण्डलाकारेण चलनमेव धात्वर्थो, न तु चलनमात्रम्। तदभाववद्विशेष्यकं तत्प्रकारकज्ञानं च धात्वर्थः। `शुकिं?त पश्यन् रजतमिति भ्रमती`ति प्रयोगात्। `उदितो वे` ति क्त्वायां वेट्। भ्रमित्वा। भ्रान्त्वा। `यस्य विभाषे`ति निष्ठायां नेट्। भ्रान्तः। नन्वस्य ज्वलादिगणे पाठः किमर्थः। न चात्र णप्रत्ययार्थमेव पाठ इति वाच्यं, पचादेराकृतिगणत्वादच्प्रत्ययेनाऽपि `भ्रम` इति रूपसिद्धेः, `नोदात्तोपदेशस्ये`ति वृद्धिनिषेधाण्णप्रत्यये अच्प्रत्यये च रूपस्य तुल्यत्वादिति चेत्। अत्राहुः- यदि पचादित्वादच्प्रत्ययः स्यात्तर्हि `अभ्रम` इत्यत्र `अच्कावशक्तौ` इति नञः परमन्तोदात्तं स्यात्। णप्रत्यये त्विह `तत्पुरुषे तुल्यार्थे` त्याद्युदात्तमेव भवतीति।

