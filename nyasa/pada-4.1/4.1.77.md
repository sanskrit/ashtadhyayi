---
index:  4.1.77
sutra:  यूनस्तिः
vritti:  nyasa
---

`ङीपोऽपवादः` इति। नकारान्तत्वात् `ऋन्नेभ्यो ङीप्` (4.1.5) इति प्राप्तस्य । अथेदन्तात् `इतो मनुष्यजातेः` (4.1.65) इति ङीष् कस्मान्न भवति ? अमनुष्यजातित्वात्। न हि युवतिशब्दो मनुष्यजातिवचनः, किं तर्हि ? वयोवचनः। तथा हि यौवनावस्थायामेव स वर्त्तते, न बाल्यवृद्धत्वावस्थायाम्। न चैवंविधा जातिशब्दाः,ते हि सर्वावस्थासु व्युक्तिषु जातिनिबन्धना वर्त्तन्ते, गोशब्दादिवत्।।

