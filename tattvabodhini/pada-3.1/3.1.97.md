---
index:  3.1.97
vrittiindex:  552
sutra:  अचो यत्
vritti:  tattvabodhini 
---

अचो यत्। धातोरिति वर्तते। अज्ग्रहणं च धातोर्विशेषणं, विशेषणेन तदन्तविधिस्तदाह--अजन्तादिति। शक्यमकर्तुमिति। अत्र केचिदज्ग्रहणमजन्तभूतपूर्वादपि यथा स्यादित्येवमर्थपेक्षितम्। तेन दित्स्यं धित्स्यमित्त्र यति कृते `यतोऽनावः` इत्याद्युदात्तत्वं सिध्यति, ण्यति कृतेतु `तित्स्वरितम्` इति प्रसज्येत। न च दित्स्यं धित्स्यमित्यत्र `ऋहलोः` इति ण्यतः प्रसक्तिरेव नास्तीति वाच्यम्, आर्द्धदातुकविवक्षायामेव अतो लोपे कृते हलन्तत्वेन तत्संभवादित्याहुस्तदापाततः। आर्द्धधातुके विवक्षिते यद्यतो लोपः स्यात्तदा हीदं संभवेत्। लोपस्तु आर्द्धधातुके पर एवोचितः। अन्यथा परनिमित्तत्वाऽभावेन स्थानवत्त्वाऽभावे गणयतीत्यादावुपधावृद्धिप्रसङ्गादिति भावः। सुपठत्वादिति। द्वये धातवोऽजन्ता हलन्ताश्च। तत्र हलन्ताण्ण्यन्तं वक्ष्यतीति परिशेषादज्तादेव यद्भविष्यतीति भावः। तकिशसीति। तक हसने। शसु हिंसायाम्। चते याचने। यत्तु केचिच्छंसीति सानुस्वारं पठन्ति तदुपेक्ष्यम्, `ईडवन्दवृशंसदुहां ण्यत` इति सूत्राऽविरोधेन शंसेर्ण्यत एव स्वीकर्तव्यत्वात्। 

