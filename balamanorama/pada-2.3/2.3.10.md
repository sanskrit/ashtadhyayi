---
index:  2.3.10
vrittiindex:  590
sutra:  पञ्चम्यपाङ्परिभिः
vritti:  balamanorama 
---

पञ्चम्यपाङ्परिभिः। एतैरिति। अप आङ् परि-इत्येतैरित्यर्थः। कर्मप्रवचनीयैरिति। `कर्मप्रवचनीययुक्ते` इत्यतस्तदनुवृत्तेरिति भावः। अप हरेः परि हरेः संसार इति। अपहरेः संसारः, परिहरेः संसार इत्यन्वयः। हरिं वर्जयित्वा जनिमृतिचक्रात्मकं संसरणमित्यर्थः। ननु `वृक्षं प्रति विद्योतते`, `भक्तो हरिं प्रति` इत्यादौ `लक्षणेत्थंभूते`ति कर्मप्रवचनीयत्वात् `कर्मप्रवचनीययुक्ते द्वितीया` इति द्वितीयां परत्वादपवादत्वाच्च बाधित्वा `पञ्चम्यपाङ्परिभि`रिति पञ्चमी स्यादित्यत आह--परिरत्रेति `पञ्चम्यपाङ्परिभिः` इत्यत्र वर्जनार्थकेनाऽपेन साहचर्यात् परिरपि वर्जनार्थकं एव गृह्यत इत्यर्थः। आ मुक्तेरिति। मुक्तेः प्रागिति यावत्। आ सकलादिति। ब्राहृ सकलमभिव्याप्य वर्तत इत्यर्थः। 

