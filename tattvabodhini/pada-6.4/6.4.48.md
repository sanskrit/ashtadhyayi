---
index:  6.4.48
vrittiindex:  123
sutra:  अतो लोपः
vritti:  tattvabodhini 
---

`अनुदात्तोपदेशे`ति सूत्रादुपदेश इत्यनुवर्त्ते। तदाह-- आर्द्धधातुकोपदेशेत्यादि। उपदेशे इति किम् ?। अय पय गतौ। आभ्यां क्विपि `वेरपृक्तलोपाद्वलि लोपः पूर्वविप्रतिषेधेने`ति वार्तिकात् `लोपो व्यो`रिति यलोपो `अतो लोपः` इति लोपो मा भूत्। अत्। पत्। इह `ह्रस्वस्य पिती`ति तुक्। आर्द्धधातुके पर इति किम् ?। कथयते। वृद्धौ कर्तव्यायां `अचः परस्मि`न्निति स्थानिवत्त्वं यथा स्यात्। गोपायामिति। नन्विह आयप्रत्ययस्याऽदन्ततामाश्रित्य लोपकरणे लोपकरणे फलाऽभावादुच्चारणार्थ एव तत्राकारोऽस्त्विति चेत्। अत्राहु-- गोपायतं नः' इत्यत्र गोपायशब्दस्य धातुत्वाद्धातोरन्त उदात्तो भवति।ततः शबकारेणैकाशेऽपि `एकादेश उदात्तने`त्युदात्त एव,तकाराऽकारस्तु `तास्यनुदात्तेन्ङिददुपदेशात्` इत्यनुदात्तः। ततश्च `उदात्तादनुदात्तस्ये`ति स्वरितो भवति। `स्वरितात्संहितायामनुदात्ताना`मिति `न` इत्यस्य एकश्रुतिः। आयप्रत्ययस्य अनदन्तत्वेतु नेदमिष्टं सिध्यतीति। स्तुतावेवेति। भट्टिस्तु व्यवहारेऽपि आयं प्रयुङ्क्तं--`न चोपलेभे वणिजां पणाया`मिति। वणिजां व्यवहारमित्यर्थः। `अ प्रत्यया` दित्यायप्रत्ययान्तादकारप्रत्यये टाप्। चक्षंस इति। इह `अनुनासिकस्य क्विझलो`रित्युपधादीर्घो न कृतः, संज्ञापूर्वकविधेरनित्यत्वादिति स्थितस्य गतिमुत्प्रेक्षयन्ति।

