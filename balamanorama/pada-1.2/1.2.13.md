---
index:  1.2.13
vrittiindex:  524
sutra:  वा गमः
vritti:  balamanorama 
---

वा गमः। `इको झल्` इत्यतो झलिति, `लिङ्सिचावात्मनेपदेषु` इत्यतो लिङ्?सिचाविति, `असंयोगाल्लिट्` इत्यतः किदिति चानुवर्तते। तदाह-- गमः परावित्यादि। समगतेति। लुङि रूपम्। सिचः कित्तवपक्षे `अनुदात्तोपदेशे` ति मकारलोपे `ह्रस्वादङ्गादि`ति सिचो लुक्। समृच्छते इति। `ऋच्छ गतीन्द्रियप्लयमूर्तिभावेषु` इति तौदादिकस्य रूपम्। अत्र तौदादिकस्य ऋच्छतेरेव ग्रहणं, नतु ऋच्छादेशस्येति सूचयितुं लृडन्तमप्युदाहरति-- समृच्छिष्यते इति। विदिप्रच्छिस्वरतीनामिति। सम इत्यनुवर्तते। संपूर्वेभ्यो विदिप्रच्छिस्वरतिभ्य आत्मनेपदमित्यर्थः। वेत्तेरिति। लुग्विकरणस्यैव विदेर्ग्रहणमित्यर्थः। व्याख्यानादिति भावः। 

