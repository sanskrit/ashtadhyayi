---
index:  6.4.150
vrittiindex:  465
sutra:  हलस्तद्धितस्य
vritti:  balamanorama 
---

हलस्तद्धितस्य। `हल` इति दिग्योगे पञ्चमी। `परस्ये`त्यध्याहार्यम्। `यस्येति चे`ति सूत्रादीतीत्यनुवर्तते, `सूर्यतिष्यागस्त्ये`त्यतः `उपधाया` इति षष्ठ�न्तं च, `ढे लोपोऽकद्र्वाः` इत्यतो `लोप` इति च। तदाह--हलः परस्येत्यादिना। अकारलोपात्प्रागेव यकारलोपो न संभवति, अकारे सति यकारस्य ईकारपरकत्वाऽभावात्। ननु कृतेऽकारलोपे खतं यकारस्य उपधात्वम् ?। नच अल्लोपस्य स्थानिवत्त्वं शङ्क्यं, यलोपविधौ तन्निषेधादिति चेन्न, यलोपे कर्तव्येऽल्लोपस्याभीयत्वेनाऽसिद्धतया यकारस्य उपधात्वसंभवात्। उपधाग्रहणाननुवृत्तौ त्वल्लोपस्याऽसिद्धत्वाद्यकारस्य ईकारपरकत्वाऽभावाल्लोपो न स्यात्। यदा तु सूत्रारम्भसामर्थ्यादेवाकारव्यवधाने।ञपि यकारस्य लोपः सम्भवतीत्युच्यते, तदोपधाग्रहणानुवृत्तिर्मास्तु। गार्गीति। इह `गोत्रं च चरणैः सहे`ति जातित्वेऽपि `जातेरस्त्रीविषया`दिति न ङीष्, योपधत्वात्। अनपत्याधिकारेति। `तस्यापत्य`मित्यपत्याधिकारविहितभिन्नयञन्तान्न ङीबिति वक्तव्यमित्यर्थः। द्वैप्येति। द्वीपे भवेति विग्रहे `द्वीपादनुसमुद्र यञि`ति यञ्। आदिवृद्धिः। `यस्येति च`। टापि सवर्णदीर्घः। अस्य यञोऽपत्याधिकारविहितत्वाऽबावान्न ङीबिति भावः। नन्वपत्यान्न ङीबित्येतावतैव द्वैप्येत्यत्रातिप्रसङ्गनिरासादधिकारग्रहणं किमर्थमित्यत आह-अधिकारग्रहणादिति। `इह ने`ति शेषः। देवस्यापत्यमिति विग्रहे `देवाद्यञञौ` इति यञ्, आदिवृद्धिः, `यस्येति च`। दैव्यशब्दाट्टाप्, सवर्णदीर्घः, दैव्येति रूपम्। `अनपत्यान्न ङी]बित्युक्ते त्वस्य यञ आपत्यत्वान्ङीब्निषेधो न स्यात्। अधिकारग्रहणे तु अत्रापि निषेधः स्यादेव, अस्य यञ आपत्यत्वे।ञपि `तस्यापत्य`मित्यधिकारबहिर्भूतत्वात्। तदेतदुपपादयति--देवादिति। `देवाद्यञञौ` इति तु `तस्यापत्य`मित्यदिकारात्प्रागेव `प्राग्दीव्यतो`णित्यधिकारपठितः। स चाऽपत्यादिविकारान्तार्थेषु साधारणत्वादपत्यार्थकोऽपि भवति, न त्वपत्याधिकारपठित इत्यर्थः। यद्यपि `यञश्चे`ति सूत्रे `आपत्यग्रहणं कर्तव्य`मित्येव भाष्ये दृश्यते, तथापि तत्र आपत्यपदमपत्याधिकारविहितपरमिति मनोरमायां शब्दरत्ने च प्रपञ्चितम्।

