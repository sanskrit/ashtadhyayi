---
index:  6.1.176
sutra:  ह्रस्वनुङ्भ्यां मतुप्
vritti:  nyasa
---

पित्वान्मतुपोऽनुदात्तत्वे प्राप्तेऽयं विधिरारभ्यते। `अक्षण्वता` इति। अक्षमस्यास्तीति मतुप्, `छन्दस्यपि दृश्यते` (7.1.76) इत्यनङ्, `अनो नुट्` (8.2.13) इति नुडागमः, पूर्वसय नकारस्य `नलोपः प्रातिपदिकान्तस्य` (8.2.7) इति लोपः। `शीर्षण्वता` इति। शीर्षन्निति `शीर्षञ्शब्दः` शीर्षश्चन्दसि` (6.1.60) इति निपातितः।
`वसुशब्द आद्युदात्तः` इति। स हि `भृमृशीतृ़चरित्सरितनिधनिमिमस्जिभ्य उः` (द.उ.1.92) इति वर्तमाने `धान्ये नित्` (द.उ.1.94) इत्यतो निद्ग्रहणे `शृ़स्वृ़स्विहित्रप्यसिवसिहनिक्लिदिबन्धिमनिभ्यश्च` (द.उ.1.95) इति व्युत्पाद्यते। तेन नित्स्वरेणाद्युदात्तो भवति।
अथेह कस्मान्न भवति--मरुतोऽस्य सन्ति मरुत्वानिति, मरुच्छब्दोऽपि `मृग्रेरुतिः (द.उ.6.1) इत्युतिप्रत्ययान्तत्वात् प्रत्ययस्वरेणान्तोदात्त इत्यस्त्यत्र प्राप्तिः, अतो नकारेम व्यवधानान्न भवतीति चेत्? न; तस्य लुप्तत्वात्। अथापि स्वरसिद्धौ नलोपस्यासिद्धत्वम्? एवमपि `स्वरविधौ व्यञ्जनमविद्यमानवत्` (व्या.पा.37) इति नास्ति व्यवधानम्? इत्यत आह--`स्वरिविधौ` इत्यादि। कथं पुनर्ज्ञायते--नाश्रीयत इति? नुङ्ग्रहणात्। नुडागमो ह्ययं मतुप एव भक्त इति तद्ग्रहणेनैव गृह्यते। यद्येषा परिभाषाऽऽश्रीयेत, तदा नकारस्य व्यञ्जनस्याविद्यमानत्वाद् ह्रस्वादित्येव सिध्यति नुङ्ग्रहणं न कुर्यात्, कृतं च। ततो ज्ञायते--नेयमिह परिभाषाश्रीयत इति।
`वक्तव्यः` इति। व्याख्येय इत्यर्थः। उत्तरत्रापि वक्तव्यशब्दस्यायमेवार्थः। व्याख्यानं तु पूर्ववद्बहुलग्रहणानुवृत्तिमाश्रित्य कर्त्तव्यम्।।

