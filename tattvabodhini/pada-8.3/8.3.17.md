---
index:  8.3.17
vrittiindex:  136
sutra:  भोभगोअघोअपूर्वस्य योऽशि
vritti:  tattvabodhini 
---

भोभगो। असन्धिः सौत्र इति। सूत्रे कृतः सौत्रः। `कृतलब्धे`त्यण्। भगोअघोशब्दयोरोकारस्याऽकारस्य च पूर्वरूपं सौत्रत्वान्नेत्यर्थः। यदि तु भोस्भगोसघोसिति सान्तं रान्तं वाऽनुकृत्य-`भो` इत्यादीनां त्रयाणाम् `अलोऽन्त्यस्ये`त्यन्त्यस्य यः स्यात्, अपूर्वस्य रो`श्चे`ति व्याख्यायेत, तर्हि असन्धिर्न्याय्य #एवेति बोध्यम्। ननु रोरुकारस्यानुबन्धत्वाद्रेफमात्रं विसर्गस्यस्थानि, तथा च `अनल्विधौ` इति स्थानिवद्भावो न स्यादित्याशङ्क्याह-नह्ययमिति। अथा `अग्र`ही`दित्यत्र `ग्रहोऽलिटी`ति दीर्घस्य स्थानिवद्भावेन इट्त्वादिट् ईटीति प्रवर्तते एवमिहापि विसर्गस्य रुत्वाद्यत्वं प्रवर्तेतेति भावः। यद्यपि `रोरी`त्यतो `र` इत्यनुवर्त्त्य `रोर्यो रोफस्तस्य यादेश` इति व्याख्याने अयमल्विधिरेव, तथापि उत्तरार्थं कर्तव्यमशिग्रहणं `र`इत्यस्यानुवृत्तिक्लेशवारणार्थमिहैव कृतम्। निपाता इति। `भोभगो-` इति सूत्रे निर्दिष्टाश्चादेराकृतिगणत्वात्तत्र बोध्याः। यदि तु `विभाषा भवद्भगवदघवतामोच्चावस्ये`ति वार्तिकेन `एषां रुः स्यादवस्योकारो वा संबुद्धौ` इत्यर्थकेन निष्पन्ना एव भोःशब्दादयो गृह्येरन्, तदा पुँल्लिङ्गैकवचनमात्रे `भ#ओ हरे` इत्यादिसिद्धावपि `भो हरिहरौ`, `भो विद्वद्वृन्द,` `भोगङ्गे` इत्यादि न सिद्ध्येत्। तस्मा`द्विभाषा भव`दिति वार्तिकं नावश्यमाश्रयणीयमिति भावः। मनोरमायां तु-`भाष्यस्वरसरीत्या तु `विभाषे`ति वार्तिकमारब्धव्यमेवे'त्युक्तम्। तथाहि `हे भवन्` इतिवत् `हे भो` इति प्रयोगस्यापीष्टत्वात्। तस्य च वार्तिकारम्भ एव सिद्धेः। `स्युः पाट्?प्याडङ्गहैहेभोः` इत्यमरोक्तानां तु संबोधनार्थानां निपातानां सह प्रयोगाऽयोगात्। किंच `अत्र भवान्हरिः` `तत्र भवान्`, `ततो भवान्,` इतिवत्तत्र भो इत्याद्यपि वार्त्तिके सत्येव सिध्यति, `इतराभ्योऽपि दृश्यन्ते` इति सर्वविभक्त्यन्तात्रतसोर्भवदादियोग'एवेष्टत्वात्। किंच आमत्रितत्वे पदात्परस्याष्टमिकनिघातः, `आमत्रितं पूर्वमविद्यामानव`दित्यविद्यमानद्भावश्चेत्यादि सिध्यति नान्यथा। `भो हरिहरा`वित्यादिसिद्धये `भो` #इति निरातोऽप्यवश्याभ्युपगन्तव्यः। यदि तु भगोअघो इति निपातावपि प्रामाणिकौ, तर्हि स्तां नाम, वार्त्तिकं तूक्तप्रयोजनाय स्वीकर्तव्यमेवेति दिक्। स्यादेतत्-निपातानामब्युपगमे यत्वविधौ त एव गृह्येरन् प्रतिपदोक्तत्वान्न तु संबुद्धयन्ताः, लाक्षणिकत्वादिति चेन्मैवम्। `स्वरितेनाधिकारः` इत्यत्राधिकः कारोऽधिकार इति व्याख्यानमाश्रित्य लक्ष्यानुरोधेन स्वरितत्वमाश्रित्योभयग्रहणात्। लक्षणप्रतिपदोक्तपरिभाषाया अनित्यत्वाच्च। अनित्यत्वे लिङ्गं तु`भुवश्च महाव्याह्मतेः`इति सूत्रे महाव्याह्मतिग्रहणं, `यावत्पुरे`ति सूत्रे निपातग्रहणं च। न चैवं लाक्षणिकानामपि ग्रहणे `विभोरिदं`,-सुप्रभा गौर्यस्य स सुप्रभगुः, तस्य-`सुप्रभगोरिदं, `रघो`रिदमित्यत्रापि यत्वापत्तिरिति वाच्यम्, परस्परसाहचर्येण निपातानां वार्तिकोक्तानां च ग्रहणेऽप्यन्योषामग्रहणात्। साहचर्यं त्वेषां संबोधनार्थे इति बोध्यम्। `भो` इत्यादीनां त्रयाणामलोऽन्त्यस्य यः स्यादिति व्याख्याने त्वर्थवद्ग्रहणपरिभाषया नातिप्रसङ्गः। न च `अजहत्सार्व्था वृत्ति`रिति पक्षे विभोरिदं``प्रभोरिद`मित्यत्र `भो`रित्येकदेशस्य अर्थोऽस्तीति शङ्क्यम्, `जहत्स्वार्था वृत्ति`रिति मुख्यपक्षे तदभावादिति दिक्। 

