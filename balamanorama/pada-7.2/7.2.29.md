---
index:  7.2.29
vrittiindex:  877
sutra:  ह्मषेर्लोमसु
vritti:  balamanorama 
---

ह्मषेर्लोमसु। लोमसु कर्तृष्विति बोध्यम्। इदं च `अजर्य`मिति सूत्रे भाष्ये स्पष्टम्। ह्मष्टं ह्मषितं लोमेति। `गत्यर्थाऽकर्मके`ति कर्तरि क्तः। रोमाञ्चितभूतमित्यर्थः। विस्मितप्रतिघातयोश्चेति। वार्तिकमिदम्। `ह्मषेर्निष्ठाया इड्वे`ति शेषः। उदित्त्वादिति। `उदितो वे`ति क्त्वायां वेट्कत्वात् `यस्य विभाषे`ति निष्ठायां नेडित्यर्थः। तथा अलीकेऽर्थे ह्मष्ट इत्येव। मृषोक्तवानित्यर्थः। इडिति। `ह्मष तुष्टौ` इति धातोः क्ते इडेव भवतीत्यर्थः। ह्मषितः। तुष्ट इत्यर्थः। विस्मितप्रतिघातयोस्तु धातूनामनेकार्थत्वाद्वृत्तिः। तत्र लोमसु, विस्मितप्रतिघातयोश्च `ह्मषु अलीके` इत्यस्मात्। `यस्य विभाषेटति नित्यमिण्निषेधे प्राप्ते विभाषेयम्। `ह्मष तुष्टौ` इत्यस्मात्तु नित्यमिट्प्राप्तौ विभाषेति विवेकः। 

