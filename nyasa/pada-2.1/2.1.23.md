---
index:  2.1.23
sutra:  द्विगुश्च
vritti:  nyasa
---

`समासान्ताः प्रयोजनम्` इति। `तत्पुरुषस्याङ्गुलेः संख्याव्ययादेः` (5.4.86) इत्यतस्तत्पुरुष इत्यनुवर्त्तमाने `राजाहःसखिभ्यष्टच्` (5.4.91) `गोरतद्धितलुकि` (5.4.92) इति च द्विगोरपि यथा स्यात्। `पञ्चराजी` इति। पञ्चानां राज्ञां समाहार इति `तद्धितार्थोत्तरपदसमाहारे च` (2.1.51) इति समासः। `संख्यापूर्वो द्विगुः` (2.1.52) इति द्विगुसंज्ञा, टच्, `नस्तद्धिते` (6.4.144) इति टिलोपः `अकारान्तोत्तरपदो द्विगुः स्त्रियां भाष्यते` (वा.156) इति स्त्रीलिङ्गता, `द्विगोः` (4.1.21) इति ङीप्। `द्वह्यहः, त्र्यहः` इति। `अह्नष्टखोरेव` (6.4.145) इति टिलोप), `रात्रह्नाहाः पुंसि`(2.4.29) इति पुंस्त्वम्। `पञ्चगवम्` इति। `स नपुंसकम्` (2.4.17) इति नपुंसकत्वम्। सत्यप्यकारान्तत्वे स्त्रीत्वं न भवति; `पात्रादीनां प्रतिषेधो वक्तव्यः` (वा.1.5.9) इति वचनात्।।

