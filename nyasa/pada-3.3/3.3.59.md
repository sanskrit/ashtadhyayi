---
index:  3.3.59
sutra:  उपसर्गेऽदः
vritti:  nyasa
---

`अदेर्धातोरप्प्रत्ययो भवति` इति। घञपवादः। इत उत्तरत्रापि हलन्तादब्विधीयमानो घञोऽपवादो वेदितव्यः। `विघसः, प्रघसः` इति। `घञपोश्च` (2.4.38) इति घस्लादेशः। अथ किमर्थमदेरब्विधीयते, न घसेः प्रकृत्यन्तरादेव विधीयते,कः पुनरेवं सति गुणो भवति ? अदेरपि घस्लुभावो न कर्त्तव्यो भवति ? सत्यमेतत्; तथाप्युत्तरार्थमदेर्विहितम्-- `नौ ण च` (3.3.60) इत्यदेर्यथा स्यात्, घसेर्मा भूदिति।।

