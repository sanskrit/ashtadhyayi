---
index:  7.2.95
vrittiindex: 
sutra:  तुभ्यमह्यौ ङयि
vritti:  balamanorama 
---

तुभ्यमह्यौ ङयि। `ङे` इत्यस्य सप्तम्येकवचने ङयीति। `युष्मदस्मदोरनादेशे` इत्यतो युष्मदस्मदोरित्यनुवर्तते। मपर्यन्तस्येत्यधिकृतम्। तदाह--अनयोरिति। युष्मदस्मदोरित्यर्थः। अमादेश इति। `ङे प्रथमयोरित्यनेने`ति शेषः। शेषे लोप इति। अदो दस्य वा लोप इत्यर्थः। `अमि पूर्वः` इति मत्वाह--तुभ्यं मह्यमिति। परमतुभ्यमिति। तुभ्यमहृविध्योराङ्गत्वात्तदन्तेऽपि प्रवृत्तिरिति भावः। अतितुभ्यमिति। गौणत्वे तदप्रवृत्तौ मानाऽभावादिति भावः। युवाभ्याम् आवाभ्यामिति। तृतीयाद्विवचनवदिति भावः।

