---
index:  3.2.76
sutra:  क्विप् च
vritti:  nyasa
---

`निरुपपदेत्रभ्यश्च` इति। एतदपिशब्दस्य सर्वोपाधिव्यभिचारार्थस्यानुवृत्तेर्लभ्यते। `उखास्रत्। प्रर्णध्वत्` इति। `स्रन्सु ध्वन्सु अवस्रन्सने` (धा.पा754,755) , `अनिदिताम्` (6.4.24) इत्यादिनानुनासिकलोपः। `वसुस्रन्सुध्वंस्वनडुहां दः` (8.2.72) इति दत्वम्, `वाऽडवसाने` (8.4.56) इति चर्त्वम्। `वाहाभ्रट्` इति। `भ्रन्शु अधः पतने` (धा.पा.1225), व्रश्चादिसूत्रेण (8.2.36) षत्वम्, पूर्ववज्जश्त्वम्, चर्त्वम्, `अन्येषामपि दृश्यते` (6.3.37) इति दीर्घः।।

