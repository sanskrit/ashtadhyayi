---
index:  6.4.54
vrittiindex: 
sutra:  तुरिष्ठेमेयःसु
vritti:  balamanorama 
---

तथाच अगुणवचनादपि कर्तृशब्दादिष्ठन्प्रत्यये `कर्तृ-इष्ठ` इति स्थिते `इष्ठेमेयस्सु` इति विहिते टिलोपे प्राप्ते--तुरिष्ठेयमेयःसु। `तृ` इत्यस्य `तु`रिति षष्ठ�एकवचनम्। एष्विति। इष्ठन्, इमन्, इयस् इत्येतिष्वित्यर्थः। अयं लोपः सामर्थ्यात्सर्वादेशः, अन्त्यस्य ऋकारस्य `टे`रित्येव सिद्धेः। करिष्ठ इति। अयमनयोरति शयेन कर्तेत्यर्थः। दोहीयसी धेनुरिति। इयमनयोरतिशयेन दोग्ध्रीत्यर्थः। इष्ठनि `भस्याढे` इति पुंवत्त्वे ङीपो निवृत्तौ तृप्रत्ययस्य लोपे परनिमित्ताऽभावात् `दादे`रिति घत्वस्य निवृत्तौ उगित्त्वात् ङीपि `दोहियसी`ति रूपम्। `पुगन्ते`ति गुणस्तु न निवर्तते, लुप्तेऽपि तृचि प्रत्ययलक्षणेन तत्सत्त्वात्। 

