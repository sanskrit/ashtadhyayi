---
index:  7.3.76
vrittiindex:  162
sutra:  क्रम परस्मैपदेषु
vritti:  balamanorama 
---

क्रमः। दीर्घः स्यादिति। `शमामष्टाना`मित्यतस्तदनुवृत्तेरिति भावः। शितीति। `ष्ठिवुक्लम्वाचमा`मित्यतस्तदनुवृत्तेरिति भावः। क्रामत्विति। मध्यमपुरुषैकवचने क्रमेत्यत्र तु `क्रमः परस्मैपदेष्वि`ति दीर्घो भवत्येव। नच दीर्घस्याङ्गाधिकारस्थत्वान्नलुममेति निषेधः शङ्क्यः, लुमता लुप्ते प्रत्यये यदङ्गं तस्य कार्य एव तस्य प्रवृत्तेः। शिति परतः क्रमेरङ्गस्य दीर्घस्तु न लुप्तप्रत्यये परस्मैपदे परे अङ्गस्य कार्यं, किंतु शिति परे अङ्गस्य कार्यमिति बोध्यम्। 

