---
index:  8.2.40
sutra:  झषस्तथोर्धोऽधः
vritti:  nyasa
---

`अथः` इति। अनेन धातुप्रतिषेधोऽयं न धकारप्रतिषेध इति दर्शयति। यदि हि धकारप्रतिषेधः स्यात्, धकारात् परयोस्तथोर्धकारो न भवतीति। ततः `मतिबुद्धिपूनार्थेभ्यश्च` (3.2.188), `वृद्धिर्यस्याचामादिस्तद्वृद्धम्` (1.1.73) इत्येवमादयो निर्देशा नोपपद्येरन्। `अलब्ध, अलब्धाः` इति। लुङ्, तस्य तथासौ, `झलो झलि` (8.2.26) इति सकारलोपः। `अलीढ, अलीढाः` इति। ढत्वष्टुत्वढलोपदीर्घत्वानि कर्त्तव्यानि।।

