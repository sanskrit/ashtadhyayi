---
index:  7.3.109
sutra:  जसि च
vritti:  nyasa
---

`जसादिषु` इत्यादि। आदिशब्दः प्रकारे। जस्प्रकारेषु प्रत्ययेष्वित्यर्थः। `इतः प्रकरणात्` इति। `अम्बार्थनद्योर्ह्रस्वः` (7.3.107) इत्येवमादिकात्। `छबदसीति वक्तव्यम्` इति। छन्दसि विषये वा कार्यं भवतीत्येतदर्थरूपं व्याख्येयमित्यर्थः। व्याख्यानं तु तदेव बहुलवचनमाश्रित्य कर्त्तव्यम्। `अम्बे` इत्यादि। `अम्बार्थनद्योर्ह्रस्वः` (7.3.107) इति ह्रस्वो न भवति। `दर्वी` इत्यत्र ह्रस्वस्य गुणः। `शतक्रत्वः` इत्यत्रापि `जसि च` (7.3.109) इति। `पश्वे` इति। `धेर्ङिति` (7.3.111) इति गुणः। `किकिदीव्या` इति। अत्र `आङो नास्त्रियाम्` (7.3.120) इति नाभावः।।

