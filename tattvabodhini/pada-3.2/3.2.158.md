---
index:  3.2.158
vrittiindex:  773
sutra:  स्पृहिगृहिपतिदयिनिद्रातन्द्राश्रद्धाभ्य आलुच्
vritti:  tattvabodhini 
---

स्पृहि। स्पृह ईप्सायाम्, गृहू ग्रहणे, पत गतौ। त्रयश्चुरादाविति। तेन णेरयादेशेन रूपसिद्धिरिति भावः। तत्पूर्व इति। तच्छब्दस्य समासोऽपि निपातनादिति बोध्यम्। डुधाञ् श्रत्पूर्वः। श्रद्धालुः। धेटस्तु नेदं रूपम्, श्रत्पूर्वस्य तस्य प्रयोगाऽभावादिति व्याचख्युः। ननु कथं कृपालुः स्पर्द्धालुरिति ?। कृपां स्पर्द्धांच लातीति विग्रहे मृगय्वादित्वात्कुः। 

