---
index: 1.2.73
index_padded: 1.2.073

sutra: ग्राम्यपशुसंघेषु अतरुणेषु स्त्री
vritti: siddhantakaumudi
vrittiindex: 939
---

एषु सहविवक्षायां स्त्री शिष्यते । पुमान् स्त्रिया (सि.कौ. 933) इत्यस्यापवादः । गाव इमाः । ग्राम्येति किम् । रुरव इमे । पशुग्रहणं किम् । ब्राह्मणाः । सङ्घेषु किम् । एतौ गावौ । अतरुणेषु किम् । वत्सा इमे ॥ । _अनेकशफेष्विति वाच्यम्_ (वार्तिकम्) ॥ अश्वा इमे । इह सर्वत्रैकशेषे कृतेऽनेकसुबन्ताभावाद् द्वन्द्वो न । तेन शिरसी शिरांसि इत्यादौ समासस्येत्यन्तोदात्तः प्राण्यङ्गत्वादेकवद्भावश्च न । पन्थानौ पन्थान इत्यादौ समासान्तो न ॥। इति एकशेषसमासप्रकरणम्‌ ।