---
index:  4.1.8
sutra:  पादोऽन्यतरस्याम्
vritti:  nyasa
---

`पाद इति कृतसमासान्तः पादशब्दो निर्दिश्यते` इति। अथ `पद गतौ` (धा.पा.1169) इत्यस्माण्ण्यन्तात् `अन्येभ्योऽपि दृश्यते` (3.2.178) इति क्विपि कृते यत् पादिति रूपं निष्पद्यते रूपं निष्पद्यते तस्य ग्रहणं कस्मान्न विज्ञायते ? विज्ञायते यदि पादयतेः क्विब् दृश्येत्, स तु न दृश्यते; अनभिधानात्। `द्विपात्, द्विपदी` इति। द्वौ पादादस्या इति बहुव्रीहिः। `पादस्य लोपः` (5.4.138) इत्यनुवर्त्तमाने `संख्यासुपूर्वस्य` (5.4.140) इत्यकारलोपः, `पादः पत्` (6.4.130) इति पद्भावः।।

