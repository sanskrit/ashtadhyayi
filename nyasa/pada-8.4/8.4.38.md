---
index:  8.4.38
sutra:  पदव्यवायेऽपि
vritti:  nyasa
---

निमित्तनिमित्तिनोः परकृतत्वादुभयोरेव व्यवायो विज्ञायते, इत्यत आह--`पदेन व्यवाये सति निमित्तनिमित्तिनोः` इत्यादि। `माषकुम्भषापेन` इति। माषाणां कुम्भः माधकुम्भः, तं वपतीति `कर्मण्यण्` (3.2.1), तदन्तात् तृतीयैकवचनम्। अत्र `प्रातिपदिकान्तनुम्विभक्तिषु च` (8.4.11) इति प्राप्तिः। `चतुरङ्गयोगेन` इति। अत्र `कुमति च` (8.4.13) इति प्राप्तिः। चत्वार्यङ्गान्यस्येति बहुव्रीहिः; तेन योगश्चतुरङ्गयोगः, `कर्त्तृकरणे कृता बहुलम्` (2.1.32) इति तृतीयासमासः। पूर्वत्र कुम्भशब्देन व्यवायः, उत्तरत्र त्वङ्गशब्देन। `प्रावनद्धम` इति। `णह बन्धने` (धा.पा.1166), निष्ठा, `नहो धः` (8.2.34), `झषस्तथोर्धोऽधः` (8.2.40), `झलां जश् झशि` (8.4.53) इत्येते विधयः कर्त्तव्याः, गतिसमासः। अत्रावशब्देन व्यवायः। णत्वप्राप्तिस्तु `उपसर्गादसमासेऽपि` (8.4.14) इत्यादिना। एवं `प्रगान्नयामः` इत्यत्रापि। व्यवधानं तु गामित्यनेन। इदं तु च्छान्दसमुदाहणम्। न हि भाषायां व्यवहितादामृपसर्गाणां धातोः प्राक् प्रयोगोऽस्ति, किं तर्हि? `छन्दसि परेऽपि` (1.4.81) इत्यतः `छन्दसि` इत्यनुवर्त्तमाने `व्यवहिताश्च` (1.4.82) इत्यनेन छन्दसि व्यवहितो भवति। गोशब्दस्यौकारस्य `औतोऽम्शसोः` (6.1.93) इत्यात्त्वम्।
`पदव्यवाये` इत्यादि। योऽयं पदव्यवाये प्रतिषेध उच्यते सोऽतद्धिते भवतीत्येतदर्थरूपं व्याख्येयमित्यर्थः। तत्रेदं व्याख्यानमित्यर्थः। तत्रेदं व्याख्यानमित्यर्थः। तत्रेदं व्याख्यानम्--`वा निंस निक्ष निन्दाम्` (8.4.33) इत्यतो मण्डूकप्लुतिन्यायेन वाग्रहणमनुवर्त्तते; सा च व्यवस्थितविभाषा, तेन तद्धिते प्रतिषेधो न भविष्यतीति। `आर्द्रगोमर्येण` इति। गोरिदं गोमयम्, `गोश्च पुरीषे` (4.3.145) इति मयट्। आर्द्र च तत् गोमयञ्चेति कर्मधारयः। गोशब्देन पदेन ध्यवधानम्। पदसंज्ञा चास्य `स्वादिष्वसर्वनामस्थाने` (1.4.17) इत्यनेन।।

