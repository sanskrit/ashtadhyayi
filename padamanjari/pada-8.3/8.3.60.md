---
index:  8.3.60
sutra:  शासिवसिघसीसां च
vritti:  padamanjari
---

अन्विशिषदिति । `सर्तिशास्ति` इत्यादिना च्लेरङ्, `शास इदङ्हलोः` इतीत्वम् । उषित इति । यजादित्वात् सम्प्रसारणम्, `वसतिक्षुधौरिट्` । जक्षतुः, जक्षुरिति । `लिट्यन्यतरस्याम्` इत्यदेर्घस्लादेशः, `गमहन` इत्युपधालोपः । अक्षन्निति । अदेर्लुड् `लुङ्सनोर्घस्लृ`, `मन्त्रे घस` `इत्यादिना च्लेर्लुक् ।
तत्र युक्तं शासिवस्योरनादेशार्थं वचनमिति, घसेस्त्वयुक्तमादेशत्वात् ? इत्यत आह---घसिर्यद्यप्यादेश इति । आदेश इति । आदेशो यः सकारस्तत्र स्थितमिति भावः । यस्त्वनादेशो घसिस्तस्येह ग्रहणं न भवति; विरलप्रयोगत्वात् ।।
