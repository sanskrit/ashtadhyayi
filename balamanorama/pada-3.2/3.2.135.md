---
index:  3.2.135
vrittiindex:  917
sutra:  तृन्
vritti:  balamanorama 
---

तृन्। धातोस्तृन्प्रत्ययः स्यात्तच्छीलादिषु कर्तृषु। तच्छीले उदाहरति-- कर्ता कटमिति। कटकरणक्रियाशील इत्यर्थः। `न लोके`ति षष्ठीनिषेधः, `न लोके`ति सूत्रे `तृ`न्नित्यनेन `लटः शत` इत्यारभ्य एतत्सूत्रस्थनकारेण प्रत्याहारश्रयणात्। तद्धर्मणि यथा-- `मुण्डयितारः श्राविष्ठायना भवन्ति ऊढां वधूम्?`। श्राविष्ठायना नाम देशविशेषीया वधूमुण्डनं स्वधर्म इत्यनुष्ठातार इत्यर्थः। तत्साधुकारिणि `कर्ता कट`मित्येवोदाहरणम्।कटं साधु करोतीत्यर्थः।

