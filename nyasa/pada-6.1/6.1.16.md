---
index:  6.1.16
sutra:  ग्रहिज्यावयिव्यधिवष्टिविचतिवृश्चतिपृच्छतिभृज्जतीनां ङिति च
vritti:  nyasa
---

`गृहीतम्` इति। `ग्रहोऽलिटि` (7.2.37) इति दीर्घः। `जरीगृह्यते` इति। यङि सम्प्रसारणं द्विर्वचनम्। `रीगृदुपधस्य` (7.4.90) इति रीगागमः।
वयिरयमस्त्येवात्मनेपदी--`अय वय गतौ (धा.पा.474,475) अस्ति च परस्मैपदी--`वेत्रो वयिः` (2.4.42) इति; तत्र ग्रह्यादिभिरनात्मनेपदिभिः साहचर्यादनात्मनेपदी गृह्यते? इत्याह--`वयिर्लिटि` इत्यादि। तस्माच्च परस्य लिटः `असंयोगाल्लिट् कित्` (1.2.5) इति कित्त्वेन भवितव्यम्? इत्यत आह--`तस्य` इत्यादि। `यद्येवम्` इति। यदि वेञादेशस्य वयेर्ग्रहणमित्यर्थः। `यजादिषु वेञ् पठ्यते` इति। ततश्च पूर्वसूत्रेणैव तस्य स्थानिवद्भावात् सम्प्रसारणं सिद्धमित्यभिप्रायः। `नैवं शक्यम्` इति। विज्ञातुमिति शेषः। नानयोपपत्त्या वयिग्रहणमनर्थकं शक्यं विज्ञातुमित्यर्थः। किं कारणम्? इत्याह--`लिटि तस्य` इत्यादि। स्यादेतत्--विधिप्रतिषेधयोर्विरोधादेकत्र विधिरेव भविष्यति, न प्रतिषेध इति? अत आह--`अत्र यतैव` इत्यादि। स्यादेतत्--विधिप्रतिषेधयोर्विरोधादेकत्र विधिरेव भविष्यति, न प्रतिषेध इति? अत आह--`अत्र यथैव` इत्यादि। यदि विरोधादेकत्रासम्भवः, पर्यायोऽस्तु, न तु द्वयोरन्यत्र चरितार्थत्वादेकेनैव भवितव्यम्। नापरेणेत्येषोऽर्थो लभ्यत इति भवाः। `नैष दोषः` इति। कथं नैष दोषः? इत्यत आह--`लिटि` इत्यादि। `लिटि वयो यः` इति यकारस्य सम्प्रसारणप्रतिषेधो लिङ्गम्--विधो वेञोग्रहणेन वयिग्रहणं भवतीत्यस्यार्थस्य। असति विधौ ग्रहणे प्राप्तेरसम्भवात् प्रतिषेधोऽनर्थकः स्यात्। वेञ इत्यत्र प्रतिषेधे वयेर्ग्रहणं न भवतीति अत्राप्येतदेव प्रतिषेधवचनं लिङ्गम्। सति हि वेञ्ग्रहणे वेञ इत्यनेनैव प्रतिषेधस्य सिद्धत्त्वात्, पनः `लिटि वयो यः` (6.1.38) इति। अनन्तरोक्तमर्थमभ्यनुजानाति। यदि सत्यमेतत्, तर्हि किमर्थं वयिग्रहणम्? इत्याह--`एष एव` इत्यादि। तेन स्पष्टीकरणार्थं वयिग्रहणमित्याचष्टे। `विध्यति` इति। दिवादित्वाच्छ्यन्। `उष्टः` इति। तसन्तमेतत्, अदादित्वाच्छपो लुक् व्रश्चादिसूत्रेण (8.2.36) षत्वम्, ष्टुत्वम्। `विचति` इति। तुदादित्वाच्छः।
वृक्ण इति पूर्ववन्नत्वम्, `स्कोः` (8.2.29) इति सलोपः। `झलादिर्निष्ठा न भवति` इति। तेनात्र षत्वं न भवतीति भावः। झलाचौ हि तद्विधीयते; `झलो झलि` (8.2.26) इत्यतो झल्ग्रहणानुवृत्तेः। `कृत्वे तु कर्त्तव्ये तदसिद्धमेव` इति। न हि यथा षत्वादौ निष्ठादेशस्य सिद्धत्वमुच्यते, तथा कुत्वेऽपि, तेन तत् प्रवर्तत एव। `वृश्चति` इति। पूर्ववच्छः। `वरीवृश्च्यते` इति। `रीगृत्वत इति वक्तव्यम्` (वा.880) इति रीगागमः। `पृष्टः` इति। पूर्ववत् षत्वम्। `यजयाच` (3.3.90) इत्यादिना नङि विहिते प्रश्न इत्यत्र सम्प्रसारणं कस्मान्न भवति? इत्यत आह--`नङि` इत्यादि। `भृष्टः` इति। पूर्ववत् षत्वम्। `भृज्जति` इति। पूर्ववच्छः। `बरीभृज्यते` इति। पूर्ववद् रीक्। `सकालस्य` इत्यादि। ननु स्खोः संयोगाद्योरन्ते च` (8.2.29) इति तस्य लोपेन भवितव्यम्? नैतदस्ति; झलि पदान्ते च स उच्यत इति।।

