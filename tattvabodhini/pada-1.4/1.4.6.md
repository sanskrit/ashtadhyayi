---
index:  1.4.6
vrittiindex:  256
sutra:  ङिति ह्रस्वश्च
vritti:  tattvabodhini 
---

ङिति ह्रस्वश्च। `वामी`ति सूत्राद्वेत्यनुवर्तते। अप्राप्तविभेषेयं। ह्रस्वयोरप्राप्तावितरयोस्तु `नेयङुवाङ्स्थाना`विति निषेधप्राप्तावारम्भात्। इहे`इयङुवङ्स्थानौ``स्त्रीशब्दभिन्नौ``नित्यस्त्रीलिङ्गा`विति त्रीणि ईदुतोर्विशेषणानि, ह्रस्वयोस्तु `स्त्रिया`मित्येव विशेषणं, नत्तु नित्यस्त्रीत्वपर्यन्तम्, अन्यथा इष्वशनिप्रभ-तीनामुभयलिङ्गानां पटुमृदुप्रभृतीनां सर्वलिङ्गानां च स्त्रीत्वेऽपि नदीत्वं न स्यात्। कैयटमते हि तेषां नित्यस्त्रीत्वाऽभावात्, ह्रस्वांशे नित्यग्रहमव्यावर्त्त्याऽलाभाच्च। अतएवाऽऽख्याग्रहणं विहाय स्त्रीशब्दमात्रं निष्कृष्य संबध्यते, तदेतदाह----ह्रस्वौ च इउवर्णो स्त्रियामिति।

