---
index: 6.1.115
sutra: प्रकृत्याऽन्तःपादमव्यपरे
vritti: mahabhashyam
---

 नान्तः पादमव्यपरे (2552) (प्रकृतिभावाधिकरणम्) (प्रतिषेध्यबोधकभाष्यम्) कस्यायं प्रतिषेधः ? नान्तः पादमिति सर्वप्रतिषेधः । नान्तः पादमिति सर्वस्यायं प्रतिषेधः । कथम् ? अचीति वर्तते, अचि यत्प्राप्नोति तस्य प्रतिषेधः ।। (6218 अतिप्रसङ्गापादकवार्तिकम् ।। 1 ।।) - नान्तः पादमिति सर्वप्रतिषेधश्चेदतिप्रसङ्गः - नान्तः पदमिति सर्वप्रतिषेधश्चेदतिप्रसङ्गो भवति । इहापि प्राप्नोति --- अन्वग्निरुषसामग्रमख्यत्, प्रत्यग्निरुषसामग्रमख्यात् ।। (प्रतिषेध्यान्तरबोधकभाष्यम्) एवं तर्हि अति इति वर्तते । अकाराश्रयं यत्प्राप्नोति तस्य प्रतिषेधः ।। (6219 द्वितीयस्मिन् प्रतिषेध्ये दोषवार्तिकम् ।। 2 ।।) - अकाराश्रयमिति चेदुत्ववचनम् - अकाराश्रयमिति चेदुत्वं वक्तव्यम् । कालो अश्वः, शतधारो अयं मणिः ।। (6220 द्वितीये दोषवार्तिकम् ।। 3 ।।) - अयवोः प्रतिषेधश्च - अयवोश्च प्रतिषेधो वक्तव्यः । सुजाते अश्वसूनृते, अध्वर्यो अद्रिभिः सुतम्, शुक्रं ते अन्यत् ।। (दोषद्वयनिराकरणभाष्यम्) एङ्प्रकरणात्सिद्धम् । एङः-अति इति वर्तते । एङोऽति यत्प्राप्नोति तस्य प्रतिषेधः ।। (6221 एङ्ग्रहणानुवर्तने दोषवार्तिकम् ।। 4 ।।) - एङ्प्रकरणात्सिद्धमिति चेदुत्वप्रतिषेधः - एङ्प्रकरणात्सिद्धमिति चेदुत्वस्य प्रतिषेधो वक्तव्यः । अग्नेरत्र, वायोरत्र । अतो रोरप्लुतादप्लुते (113) एङश्च --- इत्युत्वं प्राप्नोति ।। (6222 समाधानवार्तिकम् ।। 5 ।।) - पुनरेङ्ग्रहणात्सिद्धम् - पुनरेङ्ग्रहणं कर्तव्यम् ।। तत्तर्हि वक्तव्यम् ? न वक्तव्यम्, प्रकृतमनुवर्तते । ननु चोक्तम् --- एङ्प्रकरणात्सिद्धमिति चेदुत्वप्रतिषेध इति । नैष दोषः । पदान्ताभिसंबद्धमेङ्ग्रहणमनुवर्तते, न चैङः पदान्तात्परोरुरस्ति ।। 