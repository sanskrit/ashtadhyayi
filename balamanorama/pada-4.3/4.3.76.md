---
index:  4.3.76
vrittiindex:  1434
sutra:  शुण्डिकादिभ्योऽण्
vritti:  balamanorama 
---

शुण्डिकादिभ्योऽण्। `तत आगत` इत्येव। शुण्डिकमायस्थानविशेषः। पूर्वसूत्रविहितठगपवादः। कार्कण इति। `कृकणादागत` इति शेषः। `कृकणपर्णाद्भारद्वाजे` इति छस्यापवादः। तैर्थ इति। धूमादिवुञोऽपवादः। औदपान इति। अत्र उत्सादित्वादञ्प्राप्तो न भवति, पुनरण्ग्रहणात्। अन्यथा यथाप्राप्तविधाने आयस्थानठकं बाधित्वा अञेव स्यात्। 

