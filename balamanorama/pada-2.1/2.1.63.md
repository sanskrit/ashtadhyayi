---
index:  2.1.63
vrittiindex:  732
sutra:  कतरकतमौ जातिपरिप्रश्ने
vritti:  balamanorama 
---

कतरकतमौ। जातिपरिप्रश्ने गम्ये कतरकतमो समानाधिकरणेन समस्येते इत्यर्थः। कतरकठ इति। अनयो कः कठ इत्यर्थः। `किंयत्तदोर्निर्धारणे द्वयोरेकस्य डतरच्`। कठेन प्रोक्तमधीते कठः। वैशम्पायनान्तेवासित्वात् प्रोक्ते णिनिः। `कठचरकाल्लु`गिति तस्य लुक्। ततः `तदधीते ` इत्यणः `प्रोक्ताल्लु`गिति लुक्। कतमकलाप इति। एषां कः कलाप इति विग्रहः कलापिना प्रोक्तमधीते कलापः। `कलापिनोऽण्`। `सब्राहृचारी`ति टिलोपः। `वा बहूनां जातिपरिप्रश्ने डतमच्`। ननु घटत्वादिवत्कठशाखाध्येतृत्वादिकं न जातिः, `आकृतिग्रहणा जातिः` इति लक्षणस्य `लिङ्गानां च न सर्वभाक्, सकृदाख्यातनिर्ग्राह्या` इति लक्षणमस्य च तत्राऽप्रवृत्तेरित्यत आह--गोत्रं चेति। अत्र कतमशब्दस्य जातिपरिप्रश्न एव व्युत्पादनातरार्थमेव जातिपरिप्रश्नग्रहणम्। एवंचाऽनयोः कतरो देवदत्त इत्यत्र न भवति समासः। `एषां कतमो देवदत्तः` इति तु नास्त्येव, जातिपरिप्रश्न एव डतमचो विधानात्। वस्तुतस्तु डतरतमविधौ द्वयोरिति बहूनामिति जातिपरिप्रश्ने इति प्रत्याख्यातं भाष्ये। एवंच `कतम एषां देवदत्त` इत्यप्यस्ति। तत्र समासाऽभावाय जातिपरिप्रश्नग्रहणमिति शब्देन्दुशेखरे स्थ#इतम्।

