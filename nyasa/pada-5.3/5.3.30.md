---
index:  5.3.30
sutra:  अञ्चेर्लुक्
vritti:  nyasa
---

दिक्शब्दादित्यधिकारात्केवलस्य चाञ्चतेरदिक्शब्दत्वात् `अञ्चेः` इत्यञ्चूत्तरपदस्य निर्देशोऽयं विज्ञायते, अत एवाह--`अञ्चत्यन्तेभ्यः` इति। `दिक्शब्देब्यः` इति। `प्राग्वसति` इति। प्रपूर्वादञ्चतेः `ऋत्विक्` (3.2.59) इत्यादिना सूत्रेण क्विन्, `अञ्चतेश्चोपसंख्यानम्` (वा. 336) इति ङीप्, `अचः` (6.4.138) इत्यल्लोपः, `चौ` (6.3.138) इति दीर्घः--प्राची इति स्थिते, अस्तातिः, तस्य लुक्, क्विन्प्रत्ययस्य कुः` (8.2.62) इति कुत्वम्। `प्रत्यक्` इति। प्रतीचीशब्दात् प्रत्ययः, स तु पूर्ववदुपपाद्यः।।

