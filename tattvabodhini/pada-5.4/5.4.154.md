---
index:  5.4.154
vrittiindex:  764
sutra:  शेषद्विभाषा
vritti:  tattvabodhini 
---

शेषद्वि। यद्यत्र प्रागुक्तकब्मात्रापेक्षः शेषः स्यात्तर्हि व्याघ्रपात्सुगन्धिरित्यादावपि स्यादतः समासान्तापेक्षः शेष इह गृह्यत इत्याह---अनुक्तसमासान्तादिति। व्याघ्रपादिति। स्थानिद्वारा लोपोऽपि समासान्तापेक्ष इत्युक्तम्। सुगन्धिरिति। `गन्धस्ये`दित्यादिना इत्समासान्तः। प्रियपथ इति। `ऋक्पूः---`इत्युप्प्रत्ययः समासान्तः। उपबहव इति। `संङ्ख्याव्यये`त्यादिना समासः। उत्तरपूर्वेति। `दिङ्नामे`त्यादिना समासः। सुपुत्र इति। `तेन सहेती`त्यादिना समासः। अयं भावः--`शेषो बहुव्राहि`रित्यतऋ शेषपदम् `अनेकमन्यपदार्थे`इत्येतस्मिन्नेव सूत्रेऽनुवर्तते, `सङ्ख्यायाव्ययासन्ने`त्यादिषु च निवर्तते। तथा च शेषधिकारस्थात्वाऽभावादुपबहव इत्यादिषु कप्प्रत्ययो नेति। एवं च `अनेकमन्यपादर्थे`इति सूत्रत्पृथक् `सङ्ख्ययाव्ययासन्ने`त्यादीनामारम्भः कबभावार्थमप्यावश्यक इति स्थितम्। ननु सकृदुच्चरितस्य शेषशब्दस्याऽनुक्तसमासान्तपरत्वं शेषाधिकारस्थपरत्वं च कथमित्यत आह---तन्त्रादिनेति। `अर्थभेदेन शष शब्दभेदः`, `सत्यप्यर्थभेदे ब्दस्याऽभेदः`इति मतद्वयम्। आद्ये आवृत्तिर्द्वितीये तन्त्रमिति विवेकः। यत्तु वदन्ति---`प्रतिपदोक्ताः समासान्ताः स्वविषये बाधका भवन्ति, तत्किमनुक्तसमासान्तपरेण शेषग्रहणेने`ति। तन्न। `ऋक्पूः` इत्यादीनां समासान्तरे चरितार्थतया `प्रियपथ`इत्यादौ परेण कपा बाधापत्तेः।

