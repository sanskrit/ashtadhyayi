---
index: 3.1.46
index_padded: 3.1.046

sutra: श्लिष आलिङ्गने
vritti: mahabhashyam
---

 श्लिष आलिङ्गने (663) (416 च्लेः क्सादेशनियमसूत्रम्।। 3.1.4 आ.4) (आक्षेपभाष्यम्) किमर्थमिदमुच्यते?। (आक्षेपपरिहारभाष्यम्) नियमार्थम्। नियमार्थोऽयमारम्भः --- श्लिष आलिङ्गन एव क्सो यथा स्यात्। इह मा भूत् --- उपाश्लिषद् जतु च काष्ठं च, समाश्लिषद् ब्राह्मणकुलमिति।। अत उत्तरं पठति --- - (1846 नियमानुपपत्तिवार्तिकम् ।। 1 ।।) - श्लिष आलिङ्गने नियमानुपपत्तिर्विधेयभावात्- (भाष्यम्) श्लिष आलिङ्गन इति नियमस्यानुपपत्तिः।। किं कारणम्?। विधेयभावात्।। कैमर्थक्यान्नियमो भवति। विधेयं नास्तीति कृत्वा।। इह चास्ति विधेयम्। किम्?। पुषादिपाठादङ्प्राप्तः तद्बाधनार्थः क्सो विधेयः।। तत्रापूर्वो विधिरस्तु नियमो वेति।। अपूर्व एव विधिः स्यान्न नियमः।। (दूषणप्रश्नभाष्यम्) किं च स्याद्, यदायं नियमो न स्यात्?। (दूषणभाष्यम्) आत्मनेपदेष्वालिङ्गनेऽनालिङ्गने च क्सः प्रसज्जयेत।। (दूषणान्तरभाष्यम्) यथैव क्सोऽङं बाधते, एवं चिणमपि बाधेत --- उपाश्लेषि कन्या देवदत्तेनेति।। (1844 दूषणपरिहारिन्यासान्तरवार्तिकप्रथमखण्डम्।। 2 ।।) - सिद्धं तु श्लिष आलिङ्गनेऽचिण्विषये- (भाष्यम्) सिद्धमेतत्।। कथम्?। श्लिष आलिङ्गने अचिण्विषये क्सो भवतीति वक्तव्यम्।।(1845 न्यासान्तरवार्तिकद्वितीयखण्डम्।। 3 ।।) - अङि्वधाने च श्लिषोऽनालिङ्गने- (भाष्यम्) अङि्वधाने च श्लिषोऽनालिङ्गने इति वक्तव्यम्।। (आक्षेपभाष्यम्) सिध्यति। सूत्रं तर्हि भिद्यते। (सिद्धान्तिभाष्यम्) यथान्यासमेवास्तु।। (दूषणस्मारणभाष्यम्) ननु चोक्तम् श्लिष आलिङ्गने नियमानुपपत्तिर्विधेयभावात् इति। (सिद्धान्तिभाष्यम्) नैष दोषः। (1846 सिद्धान्तिवार्तिकम्।। 4 ।।) - योगविभागात्सिद्धम्- (भाष्यम्) योगविभागः करिष्यते। श्लिषः श्लिषः क्सो भवति। किमर्थमिदम्?। पुषादिपाठादङ् प्राप्नोति तद्बाधनार्थम्।। ततः आलिङ्गने। आलिङ्गने च श्लिषः क्सो भवति।। इदमिदानीं किमर्थं स्यात्? नियमार्थम्। श्लिष आलिङ्गने एव।। क्व मा भूत्?। उपाश्लिषज्जतु च काष्ठं च, समाश्लिषद् ब्राह्मणकुलमिति। (दूषणान्तरपरिहारभाष्यम्) यदप्युच्यते --- -यथैव च क्सोऽङं बाधते, एवं चिणमपि बाधेतेति। पुरस्तादपवादा अनन्तरान्विधीन् बाधन्ते नोत्तरान् इत्येवं क्सोऽङं बाधिष्यते न चिणम्।। अथवा तत्र वक्ष्यति --- चिणित्यनुवर्तमाने पुनश्चिण्ग्रहणस्य प्रयोजनम्। चिणेव यथा स्याद् यदन्यत्प्राप्नोति तन्मा भूदिति।। श्लिष आलिङ्गने।। 46 ।। 