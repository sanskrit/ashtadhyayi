---
index:  7.4.27
vrittiindex:  1215
sutra:  रीङृतः
vritti:  balamanorama 
---

रीङृतः। अङ्गस्येत्यधिकृतम् ऋता विशेष्यते। तदन्तविधिः। `अयङ् यि क्ङिती`त्यतो यीत्यनुवर्तते। `अकृत्सार्वधातुकयो`रित्यतोऽकृत्सार्वधातुकयोरिति, `च्वौ चे`ति सूत्रं च, तदाह--अकृदित्यादिना। पित्र्यमिति। पितरो देवता अस्येति विग्रहः। यति पितृशब्दस्य रीङ्। `ङिच्चे`त्यन्तादेशः। `यस्येति चेति ईकारलोपः। क्यचि पित्रीयतीत्यादौ `अङ्गकार्ये कृते पुनर्नाङ्गकार्य`मिति वचनात् `अकृत्सार्वदातुकयो`रिति दीर्घे अप्राप्ते ईकारोच्चारणम्। उषस्यमिति। उषः देवता अस्येति विग्रहः। भत्वेन पदत्वाऽभावात्सकारस्य न रुत्वादि। द्यावापृथिवी। द्यावापृथिवी, शुनासीर, मरुत्वत्, अग्नीषोम, वास्तोष्पति, गृहमेध-एतेभ्यः-छो यच्च स्यादित्यर्थः। अणः, पत्युत्तरपदण्यस्य चापवादः।

