---
index: 6.1.112
sutra: ख्यत्यात्‌ परस्य
vritti: mahabhashyam
---

 ख्यत्यात्परस्य (2549) (ख्यत्यात्पदार्थबोधकभाष्यम्) किमिदं ख्यत्यादिति ? सखिपत्योर्विकृतग्रहणम् । किं पुनः कारणं विकृतयोः सखिपत्योर्ग्रहणं क्रियते, न सखिपतिभ्यामित्येवोच्येत ? (विकृतनिर्देशप्रयोजनभाष्यम्) नैवं शक्यम् । गरीयांश्चैव निर्देशः स्यात् । इह च प्रसज्येत --- अतिसखेरागच्छति, अतिसखेः स्वम् । इह च न स्यात् --- सखीयतेरप्रत्ययः --- सख्युः, पत्युः । लूनीयतेरप्रत्ययः --- लून्युः, पून्युः ।। 