---
index:  6.2.10
sutra:  अध्वर्युकषाययोर्जातौ
vritti:  nyasa
---

`जातिवाचिनो नियतविषयाः` इति। नियतो विषयो येषामिति विग्रहः। नियतविषयत्वं तु जातिविशेषत्व एव वर्तमानत्वात्। अध्वर्युप्रभृ़तीनाम् `गोत्रञ्च चरणैः` (का.वृ.4.1.63) इति चरणत्वाज्जातित्वम्। `यत्प्रत्ययान्तः` इति। `द्युप्रागपागुदक्प्रतीचो यत्` (4.2.101) इति। `कठशब्दः पचाद्यचि व्युत्पादितः` इति। `कठ कृच्छ्रजीवने` (धा.पा.333) इत्यस्मात्। `तदेवम्` इति। यस्मादेदं कालापशब्दोऽणन्तः, तस्मात् प्रत्ययस्वरेणान्तोदात्तः। `ठकि सत्यन्तोदात्तः` इति। `कितः` (6.1.165) इत्यनेन।।

