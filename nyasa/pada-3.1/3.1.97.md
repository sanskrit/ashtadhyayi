---
index:  3.1.97
sutra:  अतो यत्
vritti:  nyasa
---

`तकारः `यतोऽनावः` इति प्स्वरार्थः-- काशिकाफ् विशेषणार्थः` इति। आद्युदात्तार्थः। `गेयम्` इति। `कै गै शब्दे` (धा.पा.916,917), `आदेच उपदेशेऽशिति` (6.1.45) इत्यात्त्वम्, `ईद्यति` (6.4.65) इतीत्त्वम्, गुणः।
`यावता` इत्यादि। इह द्विविधा धातवः-- हलन्ता अजन्ताश्च; तत्र `ऋहलोर्ण्यत्` (3.1.124) इति ण्यतं हलन्तादिच्छति।अतः परिशेष्यादेवाज्ग्रहणमन्तरेणाप्यजन्तादेव यद्भविष्यतीत्यतोऽज्ग्रहणमपार्थकमित्यभिप्रायः। `अजन्तभूतपूर्वात्` इति। अजन्तश्चासौ भूतपूर्वश्चेति कर्मधारयः। यः प्रागजन्त आसीत् संप्रति तु हलन्तः, ततोऽपि यथा स्यादित्येवमर्थमज्ग्रहणम्। `दित्स्यम्`। `धित्स्यम्` । दाञो धाञश्च सन्, द्विर्वचनम्। `सनि मीमा` (7.4.54) इतीस्। `अत्र लोपोऽभ्यासस्य` (7.4.58) इत्यभ्यासलोपः। `सः स्यार्धधातुके` (7.4.49) इति तत्त्वम्। अनुत्पन्न एवार्धधातुके विषयभावेन विवक्षिते `अतो लोपः` (6.4.48) इत्यकारलोपः। अस्यामवस्थायामसत्यज्गर्हणे न स्यात्; अनजन्तत्वात्। तस्मिंस्तु सति भूतपूर्वमजन्तत्वमाश्रित्य भवति। पाक्षिकञ्चैतत् प्रयोजनं वेदितव्यम्। क्व तस्मिन्पक्षे ? यदार्धधातुके विषयभावन विवक्षिते `अतो लोपः` (6.4.48) विधीयते। यदाऽऽर्धधातुकः, तदा नेदं प्रयोजनम्। विस्पष्टार्थं त्वज्ग्रहणं वेदितव्यम्।
`तकिशसि` इत्यादि। `तक प् सहने इति मुद्रितः पाठःफ् हसने(धा.पा.117), `शसु हिंसायाम्` (धा.पा.727), `चते चदे याचने` (धा.पा.865,866) , `यती प्रयत्ने` (धा.पा.30), `जनी प्रादुर्भावे` (धा.पा.1149)--एषां यत्प्रत्ययस्योपसंख्यानम् = प्रतिपादनं कर्त्तव्यम्। प्रतिपादनं तु बहुलग्रहणमाश्रित्य कर्त्तव्यम्।
`हनो वा वध च` इति। हन्तेर्धातोर्यत्प्रत्ययो भवति, ण्यतोऽपवादः। वावचनात् पपक्षे ण्यद्भवत्येव। यत्प्रत्ययस्तु तत एव बहुलवचनाल्लभ्यते। यदा यद्भवति तदा हन्तेर्बधादेशः। सोऽपि `हनो वध लिङि` (2.4.42) इत्यत्र `बहुलं छन्दसि` (2.4.39) इत्यतो बहुलग्रहणानुवृत्तेर्लभ्यते। घात्य इति। `हनस्तः` (7.3.32) इति तत्वम्, `हो हन्तेः` (7.3.54) इति कुत्वम्।।

