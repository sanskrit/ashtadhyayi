---
index:  3.2.107
sutra:  क्वसुश्च
vritti:  nyasa
---

क्वसोरुगित्करणं नुमर्थम्। कित्करणं कानच इव द्रष्टव्यम्। असति हि तस्मिन् `ऋच्छत्यृनाम्`(7.4.11) इति यथेह गुणो न भवति-- तेरतुः, तेरुरिति; तथेहापि ततीर्वानिति। `तृ प्लवनतरणयोः` (धा.पा.969), `ऋत इद्धातोः` (7.1.10) इतीत्त्वम्, `हलि च` (8.2.77) इति दीर्घः, द्विरवचनमभ्यासकार्यम्। `जक्षिवान्` इति। `लिट्यन्यतरस्याम्` (2.4.40) इत्यदेर्घस्लादेशः। `वस्वेकाजाद्धसाम्` (7.2.67) इतीट्, `घसिभसोर्हलि च` (6.4.100) इत्युपधालोपः, `खरि च` (8.4.55) इति घकारस्य ककारः, `शासिवसिघसीनाञ्च`(8.3.60) इति षत्वम्, `कुहोश्चुः` (7.4.62) इत्यभ्यासस्य चुत्वम्---झकारः, `अभ्यासे चर्च` (8.4.54) इति झकारस्य जकारः। `पपिवान्` इति। `पा पाने` (धा.पा.925)। पूर्ववदिट्। `आतो लोप इटि च` (6.4.64) इत्यकारलोपः। `योगविभाग उत्तरार्थः` इति। उत्तरसूत्रे क्वसोरेवानुवृत्तिर्यथा स्यात्, कानचो मा भूत्।।

