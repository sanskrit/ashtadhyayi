---
index:  7.3.71
sutra:  ओतः श्यनि
vritti:  nyasa
---

`निश्यति` इत्यादि। `शो तनूकरणे` (धा.पा.1145), `छो छेदने`झ्र्`नास्त्ययं धातुः`--मुद्रितग्रन्थेट (धा.पा.1146) `दो अवखण्डने` (धा.पा.1148) `षो अन्तकर्मणि` (धा.पा.1147)। अथ किमर्थं इयनीत्युच्यते, न `शिति` इत्येवोच्येत, एवं ह्युच्यमाने श्यन्येव लोपो भविष्यति, न ह्योकारान्ताच्छ्यनोऽन्यच्छित् सम्भवति, लघु चैवं सूत्रं भवति, तत्रायमप्यर्थः--`ष्ठिवुक्लमुचमां शिति` (7.3.75) इत्यत्र शिद्ग्रहणं न कर्त्तव्यं भवतीत्येतदेव तत्रानुवर्त्तिष्यते? सत्यं सिध्यत्येव, किन्तु प्रतिपत्तिगौरवं स्यात्। तस्मात् प्रतिपत्तिगौरवपरीहारार्थं श्यनीत्युक्तम्।
`ओतः` इति। तपरकरणं मुखसुखार्थम्। न ह्यन्यदस्य निवर्त्त्यं विधेयं वा सम्भवति।।

