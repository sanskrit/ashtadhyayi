---
index:  4.4.72
sutra:  कठिनान्तप्रस्तारसंस्थानेषु व्यवहरति
vritti:  padamanjari
---

व्यवहरति सम्भवति पणिना समानार्थः, आह हि---`व्यवहृपणोः समर्थयोः` इति; अस्ति विवादे---व्यवहारे पराजित इति, अस्ति विक्षेपे---शलाकां व्यहरतीति, अस्ति क्रियातत्त्वे; तदिह चरमस्य ग्रहणं तद्धितस्वभावादित्याह---व्यवहारः क्रियातत्त्वमिति । यत्र देशे या क्रिया यथानुष्ठेया तत्र तस्यास्तथानुष्ठानमित्यर्थः । वंशाःउवेणवः कठिना यस्मिन्वंशकठिनो देशः । वर्ध्री = चर्मविकारः कठिना अस्मिन्वर्ध्रकठिनः, आहिताग्न्यादित्वाद्विशेषणस्य परनिपातः । चक्रयुक्तेन शकटेन चरतीति चक्रचरः, स देशाननुक्रमेण चरन् तत्रानुष्ठेयाविपरीतं चरन्नेवमुच्यते । संस्थानप्रस्तारौ सन्निवेशौ ।।
निकटे वसति । 4.4.73 ।।
अरण्यं निवासे यस्य स आरण्यकः, `अरण्यान्मनुष्ये` इति वुञ् । भिक्षुः - संन्यासी । ग्रामात्क्रोशे इति । `यतश्च निर्द्धारणम्` इति पञ्चमी । अयं च विविषोऽभिधानस्वभावाल्लभ्यते ।।
