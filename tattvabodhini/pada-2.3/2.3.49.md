---
index:  2.3.49
vrittiindex:  159
sutra:  एकवचनं संबुद्धिः।
vritti:  tattvabodhini 
---

एकवचनम्। `सुः संबुद्धि`रित्येव सुवचम्। न च सप्तमीबहुवचनेऽतिप्रसङ्गः। `संबोधने प्रथमे`त्यधिकारादेव तदभावादिति नव्याः। अत्र व्याचख्युः--`सुः संबुद्धि`रिति वाच्ये एकवचनग्रहणमेकोऽर्थ उच्यते येन तावन्मात्रस्य प्रत्ययस्य संज्ञार्थम्। अन्यथा `सामत्रित`मिति पूर्वसूत्रे तदन्तस्यामत्रितसंज्ञा कृतेति प्रक्रमाऽभेदाय इयमपि संज्ञा तदन्तस्यैव स्यादिति। एङ्ह्रस्वात्संबुद्धेः। यद्यत्र `हल्ङ्याब्भ्य` इत्यतो हलमननुवर्त्त्य `एङन्ताद्ध्रस्वान्ताच्चाङ्गात्परस्याः संबुद्धेरलोप` इति व्याख्यायेत, हलनुवृत्तावप्यङ्गात्परा या संबुद्धिः तस्या यद्धलिति वा, उभयथापि `हे ज्ञाने`ति न सिध्येत्। लोपात्परत्वात्सोरतोऽभि कृते परत्वान्नित्यत्वाच्च अमि पूर्वत्वे च कृते एकादेशस्य परादिवद्भावे ह्रस्वान्तात्परत्वाभावात्, पूर्वान्तवद्भावे अम एवाभावादुभयत आश्रयणे नान्तादिवदिति निषेधादतो व्याचष्टे-एङन्तादित्वादिना चेदित्यन्तेन। 

