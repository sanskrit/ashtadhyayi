---
index:  5.3.100
vrittiindex: 
sutra:  देवपथादिभ्यश्च
vritti:  balamanorama 
---

देवपथादिभ्यश्च। कनो लुप् स्यादिति। शेषपूरणमिदम्। `इवे प्रतिकृतौ` इति विहितस्य देवपथादिभ्यः परस्य कनो लुप्स्यादिति यावत्। देवपथ इति। देवानां पन्थाः देवपथः। तत्प्रतिकृतिरित्यर्थः। `इवे प्रतिकृतौ लोपः कनो देवपथादिषु` इति। अर्चाः=प्रतिमाः। पूजार्थासु तासु, चित्रकर्मसु, ध्वजेषु देवपथादिगणपठितेषु `इवे प्रतिकृतौ`विहितस्य कनो लुबित्यर्थः। `तद्राजस्ये` ति सूत्रे कैयटोऽप्येतं श्लोकं पपाठ। अर्चासु यथा--शिवो विष्णुर्गणपतिरित्यादि। चित्रकर्मसु यथा--रावणः कुम्भकर्णः इन्द्रजिदित्यादि। ध्वजेषु यथाकपिः गरुडः वृषभ इत्यादि। 

