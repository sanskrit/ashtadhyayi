---
index: 8.3.45
index_padded: 8.3.045

sutra: नित्यं समासेऽनुत्तरपदस्थस्य
vritti: mahabhashyam
---

 नित्यं समासेऽनुत्तरपदस्थस्य अनुत्तरपदस्थस्येति किमर्थम्?।। परमसर्पिःकुण्डिका।। अथेदानीमनेन मुक्ते पूर्वेण षत्वं विभाषा कस्मान्न भवति-इसुसोः सार्मथ्य इति?।। ।। नाना पदार्थयोर्वर्तमानयोः ख्यायते यदा योगः। तस्मिन् षत्वं कार्यं तद्युक्तं तच्च मे नेह।।1।। व्यपेक्षासार्मथ्ये पूर्वयोगो(1) न चाऽत्र व्यपेक्षासार्मथ्यम्।। किं पुनः कारणं पूर्वस्मिन्योगे(2) व्यपेक्षासार्मथ्यमाश्रीयते न पुनरेकार्थीभावो, यथाऽन्यत्र?।। ।। ऐकार्थ्ये सार्मथ्ये वाक्ये षत्वं न मे प्रसज्येत।। ऐकार्थ्ये सार्मथ्ये सति वाक्ये षत्वं न स्यात्- सर्पिष्करोति, सर्पिःकरोति इति।। ।। तस्मादिह व्यपेक्षां(3) सार्मथ्यं साधु मन्यन्ते।। अथ चेत्कृदन्तमेतत्ततोऽधिकेनैव मे भवेत्प्राप्तिः।। यदि कृदन्तमेतत्ततोऽधिकस्य षत्वं न प्राप्नोति(5)।। किं कारणम्?।। प्रत्ययग्रहणे यस्मात्स तदादेर्ग्रहणं भवतीति।। वाक्येऽपि तर्हि न प्राप्नोति परमसर्पिष्करोति परमसर्पिः करोतीति।। ।। वाक्ये च मे विभाषा प्रतिषेधो न प्रकल्पेत।। यदयमनुत्तरपदस्थस्येति प्रतिषेधं शास्तितज्ज्ञापयत्याचार्यो भवति वाक्ये विभाषेति।। अथ चेत्संविज्ञानं नित्ये षत्वे(1) ततो विभाषेयम्।। अथाऽव्युत्पन्नं प्रातिपदिकं ततो नित्ये षत्वे प्राप्ते इयं विभाषा आरभ्यते।। सिद्धं च मे समासे।। सिद्धं च(2) मे समासे षत्वम्। किमर्थं तर्हीदमुच्यते?।। प्रतिषेधार्थस्तु यत्नोऽयम्।। प्रतिषेधार्थोऽयं यत्नः। अनुत्तरपदस्थस्येति प्रतिषेधं वक्ष्यामीति। ।। नानापदार्थयोर्वर्तमानयोः ख्यायते यदा योगः।      तस्मिन् षत्वं कार्यं तद्युक्तं तच्च मे नेह।।1।।      ऐकार्थ्ये सार्मथ्ये वाक्ये षत्वं न मे प्रसज्येत।      तस्मादिह व्यपेक्षां सार्मथ्यं साधु मन्यन्ते।।2।।      अथ चेत्कृदन्तमेतत्ततोऽधिकेनैव मे भवेत्प्राप्तिः।      वाक्ये च मे विभाषा प्रतिषेधो न प्रकल्पेत।।3।।      अथ चेत्संविज्ञानं नित्ये षत्वे ततो विभाषेयम्।      सिद्धं च मे समासे, प्रतिषेधार्थस्तु यत्नोऽयम्।।4।। 