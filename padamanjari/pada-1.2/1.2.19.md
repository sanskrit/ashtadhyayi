---
index:  1.2.19
sutra:  निष्ठा शीङ्स्विदिमिदिक्ष्विदिधृषः
vritti:  padamanjari
---

` ञिष्विदा स्नेहनमोचनयोः` इत्यस्य भौवादिकस्य ञिद्धातोर्ग्रहणम्, न तु `ष्विदा गात्रप्रक्षरणे` इति दैवादिकस्य; ञिद्भिः साहचर्यात्, अस्य चाञित्वात् । `ञिक्ष्विदा स्नेहनमोचनयोः` इति दैवादिकस्य ग्रहणम्, न तु `ञिक्ष्विदा अव्यक्ते शब्दे` इत्यस्य भौवादिकस्य; मिदिना साहचर्यात्,`ञिधृषा प्रागल्भ्ये` । शयितवानिति । `अत्वसन्तस्य` इति दीर्घः । प्रकृतिग्रहणे यङ्लुगन्तस्यापि ग्रहणं भवति, स एव धातुर्द्विरुच्यत इति कृत्वा तत्रापवादः स्मर्यते ।
श्तिपा शपाऽनुबन्धेन निर्द्दिष्टं यद्गणेन च ।
यत्रैकाज्ग्रहणं किञ्चित्पञ्चैतानि न यङ्लुकि ।। इति ।
तदहि शीङोऽनबन्धनिर्देशो यङ्लुङ्निवृत्त्यर्थः, शेश्यितः, शेश्यितवान्-- `एरनेकाचः` इति यण् ।।
