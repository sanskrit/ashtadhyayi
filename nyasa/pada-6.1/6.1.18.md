---
index:  6.1.18
sutra:  स्वापेश्चङि
vritti:  nyasa
---

`स्वापेः` इति। `आप्लृ व्याप्तौ` (धा.पा. 1260) इत्यस्यापि सुपर्वस्येका निर्देशः सम्भवति, अतस्तद्ग्रहणाशङ्कानिराकरणायाह--`स्वपेर्ण्यन्तस्य ग्रहणम्` इति। ण्यन्तस्य ग्रहणं चङ्ग्रहणाद्विज्ञायते, न ह्यण्यन्ताच्चङ् सम्भवति। `असूषुपत्` इति। `हेतुमति च` (3.1.26) इति णिच्। `द्विर्वचनात् पर्वमत्र सम्प्रसारणम्` इति। परत्वात्। `स्वाप्यते` इति। कर्मणि लकारः, `सार्वधातुके यक्` (3.1.67)। `स्वापितम्` इति। `निष्ठायां सेटि` (6.4.52) इति णिलोपः। ननु च ग्रह्यादि (6.1.16) सूत्रात् ङितोत्यनुवर्त्तते, न च स्वापेश्चङोऽन्यो ङिदस्ति, तत्र सामर्थ्याचचङ्येव भविष्यतीति न कर्त्तव्यमेव चङ्ग्रहणम्? इत्यत आह--`ङितिति केवलम्` इत्यादि। ग्रह्यादिसूत्रे ह्युभयं सन्निहितम्--किद्ग्रहणम्, ङिद्ग्रहणञ्च, तत्रोभयोरविशेषेण सन्निधाने ङिद्ग्रहणमेवानुवर्त्तते, न किद्ग्रहणमिति मन्दधिया दुर्बोधम्। अतः सुखप्रतिपत्त्ये मन्दबुद्धेश्चङ्ग्रहणं क्रियत इति भावः।।

