---
index:  8.2.26
sutra:  झलो झलि
vritti:  nyasa
---

`अभित्त, अभित्थाः` इति। भिदेर्लुङि स्वरितेत्त्वादात्मनेपदम्; तथासो, दकारस्य `खरि च` (8.4.55) इति चत्र्त्वम्--तकारः। `अवात्ताम्` इति। दसेर्लुङि तसस्ताम्। `अदात्त` इति। थस्य तः, `वदव्रज` (7.2.3) इत्यादिना वृद्धिः। अत्र सकारलोपे कृते `सः स्यार्धधातुके` (7.4.49) इति तकारो न प्राप्नोतीति यस्य भ्रान्तिः स्यात्, तं प्रत्याह--`अवात्ताम्` इत्यदि।
`अमंस्त, अमंस्थाः` इति। `मन ज्ञाने` (धा.पा.1176), अनुदात्तेत्त्वादात्मनेपदम्। `अभित्साताम्` इति। भिदेराताम्। `अभित्सत` इति। `आत्मनेपदेष्वनतः` (7.1.5) इति झस्यादादेशः।।

