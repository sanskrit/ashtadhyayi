---
index:  3.1.20
sutra:  पुच्छभाण्डचीवराण्णिङ्
vritti:  nyasa
---

`पुच्छात्` इत्यादि। उदसनम् = ऊर्ध्वक्षेपणम्, पर्यसनम् = परितः क्षेपणम्। यदोदसने प्रत्ययस्तदा तस्य द्योतनार्थ उच्छब्दः प्रयुज्यते--- `उत्पुच्छयते` इति। यदा पर्यसने प्रत्ययस्तदा परिशब्दः-- `परिपुच्छयते` इति। `णाविष्ठवत् कार्यम् प्रातिपदिकस्य` (वा.813) इतीष्ठवद्भाववाट्टिलोपः। समाचयनम्-- राशीकरणम्। अर्जनम् = अलब्धस्य लाभः। परिधानम् = आच्छादनम्।।

