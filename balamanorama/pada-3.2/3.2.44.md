---
index:  3.2.44
vrittiindex:  772
sutra:  क्षेमप्रियमद्रेऽण् च
vritti:  balamanorama 
---

क्षेमप्रिय। ननु `क्षेमप्रियमद्रवे`ति खचो विकल्पविधौ खजभावे `कर्मण्य`णित्यस्य सिद्धत्वादण्ग्रहणं व्यर्थमित्यत आह-- वेति वाच्ये इति। हेत्वादिष्विति। `कृञो हेतुताच्छील्यानुलोम्येषु इति विहित इत्यर्थः। कथं तर्हीति। `कृञो हेतु` इत्यस्य अणा बाधात् क्षेमकार इति भवितव्यम्, खचि तु मुम् स्यादित्याक्षेपः। समाधत्ते-- कर्मणः शेषत्वेति। तथा च कर्मोपपदाऽभावादणभावे चाऽजिति भावः। क्षेमङ्करीति तु गौरादित्वान्ङीषित्याहुः।

