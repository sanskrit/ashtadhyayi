---
index: 6.1.48
index_padded: 6.1.048

sutra: क्रीङ्जीनां णौ
vritti: mahabhashyam
---

 क्रीङ्जीनां णौ (2485) (6058 उपसंख्यानवार्तिकम् ।। 1 ।।) - आत्वे णौ लीयतेरुपसंख्यानं प्रलम्भनशालीनीकरणयोः - आत्वे णौ लीयतेरुपसंख्यानं कर्तव्यं प्रलम्भनशालीनीकरणयोः । किं प्रयोजनम् ? प्रलम्भने चार्थे शालीनीकरणे च नित्यमात्वं यथा स्यात् । प्रलम्भने तावत् --- जटाभिरालापयते, श्मश्रुभिरालापयते । शालीनीकरणे --- श्येनी वर्तिकामुल्लापयते, रथी रथिनमपलापयते ।। 