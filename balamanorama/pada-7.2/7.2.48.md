---
index:  7.2.48
vrittiindex:  179
sutra:  तीषसहलुभरुषरिषः
vritti:  balamanorama 
---

सह लुभ रुष रिष एषां द्वन्द्वात्पञ्चम्येकवचनम्। तदाह---इच्छत्यादेरिति। इच्छतीति इषेः श्तिपा निर्देशः। इषधातुर्विवक्षितः। `इषु इच्छायां` तुदादिः शविकरणः। `इष गतौ` दिवादिः श्यन्विकरणः। `इष आमीक्ष्ण्ये` क्र्यादिः श्नाविकरणः। तत्र `इषेस्तकारे श्यन्प्रत्ययात्प्रतिषेधः` इति वार्तिकात् श्यन्विकरणस्य न ग्रहणम्। रोषिता रोष्टेति। इडभावे ष्टत्वेन तकारस्य टकारः। रिषेस्तादाविड्विकल्पं मत्वा आह-- रेषिता रेष्टेति। उष दाह इति। सेट्कोऽयम्। उखधातुवत् रूपाणि।

