---
index:  3.3.95
sutra:  स्थागापापचो भावे
vritti:  padamanjari
---

अङोऽपवादस्य बाधक इति । स्थादिभ्यः `आतश्चोपसर्गे` इति प्राप्तस्य । पचेस्तु पित्त्वात्प्राप्तस्याङोऽपवादः । कांस्थायिकाम्, स्थायिमित्यत्र `विभाषाख्यानपरिप्रश्नयोः` इति प्राप्तयोर्ण्वुलिञोरपि बाधकः कस्मान्न भवति ? `पुरस्तादपवादा अनन्तरान्विधीन् बाधन्ते नोत्तरान्` इति ।
कथमिति । न कथञ्चिद्; वासरूपबिधेरभावात् । नात्यन्तायेति । नियमेन चतुर्थ्यन्तप्रतिरूपकोऽयं निपातः, यथा---चिरायेति ।।
