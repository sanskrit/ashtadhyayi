---
index:  8.3.17
sutra:  भोभगोअघोअपूर्वस्य योऽशि
vritti:  nyasa
---

`भो अत्र` इत्यादौ `ओतो गार्ग्यस्य` (8.3.20) इति नित्यो यलोपः। गार्ग्यग्रहणं तत्र पूजार्थम्। `भो ददाति` इत्यादावपि `हलि सर्वेषाम्` (8.3.22) इति नित्य एव यलोपः।
अथाश्ग्रहणं किमर्थम्, यावताऽशोऽम्यः खर्यो भवति तत्र खरवसानयोर्विसर्गेण भवितव्यम्, कृते विसर्णनीये तस्य स्थानिवद्भावाद्रुग्रहणेन ग्रहणे सति स्यादिति चेत्? न; ज्ञापकात्। यदयम् `अत्रानुनासिकः पूर्वस्य तु धा` (8.3.2) इत्यत्र विसर्जनीययकारमकृत्वा निर्देशं करोति तज्ज्ञापयति--विसर्जनीयस्य खरि यकारो न भवति। अवसाने तर्हि स्यादिति चेत्? न; `संहितायाम्` (8.2.108) इत्यधिकारात्। तस्मादन्तरेणाप्यश्वचनमश्येण भवति, इत्यत आह--`अदग्रहणमुत्तरार्थम्` इति। `हलि सर्वेषाम्` (8.3.22) इत्यादिना तामेवोत्तरार्थतां दर्शयति। `दृक्षवृट्` इति। `ओव्रश्चू छेदने` (धा.पा.1292), क्विप्, ग्रह्यादिना (6.1.16) सम्प्रसारणम्, `स्कोः संयोगाद्योरन्ते च` (8.2.29) इति सकारलोपः, चकारस्य व्रश्चादिना (8.2.36) चकारः, तस्य जश्त्वेन डकारः, तस्यापि चर्त्वम्--टकारः, वृक्षवृट्, तमाचष्ट इति णिच्, `णाविष्ठवत् प्रातिपदिकस्य` (धा.813) इतीष्ठवद्भाः, `टेः` (6.4.155) इति टिलोपः, वृक्षवयतेर्ण्यन्तात्क्विप्, `णेरनिटि` (6.4.51) इति णिलोपः। `वृक्षव् करोति` इति। अत्राश्ग्रहणाद्वकरस्य ककारे परतो लोपो न भवति। अत एवाश्घ्रहणात् `लोपो व्योर्वलि` (6.1.66) इति लोपो न भवत्येव। अन्यथादग्रहणमनर्थकं स्यात्।

यद्युत्तरार्थमश्ग्रहणं स्यात् तर्हि तत्रैव कर्त्तव्यम्, एवं ह्यनुवृत्त्यर्थ स्वरितत्वं न कर्त्तव्यं भवतीत्यभिप्रायेणाह--`अथ` इत्यादि। `उत्तरार्थम्` इति। `हलि सर्वेषाम्` (8.3.22) इत्यस्मात् सूत्रादुत्तरसूत्रेऽर्थः प्रयोजनं यस्य तत् तथोक्तम्। `मोऽनुस्वारः` (8.3.23) इत्यादिना तदेवोत्तरार्थत्वं स्पष्टीकरोति। यदि हि `हलि सर्वेषाम्` (8.3.22) इत्यत्राश्ग्रहणं क्रियेत, ततः `मोऽनुस्वारः` (8.3.23) इत्यत्र यथा हल्ग्रहणस्यानुवृत्तिः, तथाश्ग्रहणस्यापि स्यात्। ततश्चाश्येव हलि मोऽनुस्वारः स्यात्, न हल्मात्रे। यदा तु तत्राश्ग्रहणं न क्रियते, तदोत्तरत्र हल्मात्रेऽनुस्वारः सिध्यति। पुनरुत्तरार्थतामश्ग्रहणस्य दर्शयति--`व्योर्लधुप्रत्यत्नतरः` इत्यादि। गतार्थम्।।

