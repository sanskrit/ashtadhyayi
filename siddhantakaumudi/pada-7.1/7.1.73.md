---
index: 7.1.73
sutra: इकोऽचि विभक्तौ
vritti: siddhantakaumudi
vrittiindex: 320
---

इगन्तस्य क्लीबस्य नुमागमः स्यादचि विभक्तौ । वारिणी । वारीणि । न लुमता <{263}> इति निषेधस्याऽनित्यत्वात्पक्षे संबुद्धिनिमित्तो गुणः । हे वारे! । हे वारि । आङो ना <{244}> ॥ वारिणा । घेर्ङिति <{245}> इति गुणे प्राप्ते ॥ ।<!वृद्ध्यौत्त्वतृज्वद्भावगुणेभ्यो नुम्पूर्वविप्रतिषेधेन !> (वार्तिकम्) ॥ वारिणे । वारिणः । वारिणोः । नुमचिरेति नुट् । नामी <{209}> इति दीर्घः । वारीणाम् । वारिणि । वारिणोः । हलादौ हरिवत् ॥