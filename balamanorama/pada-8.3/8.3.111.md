---
index:  8.3.111
vrittiindex: 
sutra:  सात्पदाद्योः
vritti:  balamanorama 
---

सात्पदाद्योः। शेषपूरणेन सूत्रं व्याचष्टे--सस्य षत्वं न स्यादिति। सातेरवयवस्य, पदादेश्च सस्य षत्वं न स्यादित्यर्थः। `न रपरसृपी`त्यतो नेति, `अपदान्तस्ये`त्यतो `मूर्धन्य` इति चानुवर्तत इति भावः। पदादेरुदाहरति--दधि सिञ्चतीति। षिचिधातोः `धात्वादेः षः सः` इति षस्य सः। तस्य `आदेशप्रत्यययो`रिति षत्वे प्राप्ते।ञनेन निषेधः। कृत्स्नमिति। सर्वावयवोपेतमित्यर्थः। `अग्निसा`दित्यत्र प्रत्ययावयवसकारत्वात् षत्वे प्राप्तेऽनेन निषेधः। अग्नीभवतीति। च्विप्रत्यये `च्वौ चे ति दीर्घः। महाविभाषयेति। `समर्थाना`मित्यतो वाग्रहणानुवृत्तेरित्यर्थः। माहाविभाषया सिद्धे इह विभाषाग्रहणं तु अपवादेन मुक्ते औत्सर्गिकच्वेः समावेशार्थम्। 

