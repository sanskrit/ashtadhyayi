---
index:  3.3.4
sutra:  यावत्पुरानिपातयोर्लट्
vritti:  padamanjari
---

`पुरा` इत्यविभक्तिको निर्देशः, कर्मधारयो वा । निपातनाद्विशेषणस्य परनिपातः । निपातौ चैतौ निश्चयं द्योतयतः । एतयोश्च प्रयोगे वर्त्तमाने लण्न भवति; भविष्यत्कालतया वर्त्तमानकालताया बाधनात् ।
यावद्दास्यतीति । यत्परिमाणमस्य `यत्तदेतेभ्यः परिमाणे वतुप्`, `आ सर्वनाम्नः` इत्यात्वम् । पुरा व्रजिष्यतीति । `पृ़ पालनपूरणयोः` `भ्राजभास` इत्यादिना क्विप्, `उदोष्ठ्यपूर्वस्य` इत्युत्वम् । अस्य तृतीयान्तत्वं द्योतयितुं करणभूतयेत्युक्तम् । प्रतिपदोक्तत्वादेव निपातयोर्ग्रहणे सिद्धे निपातग्रहणं लक्षणप्रतिपदोक्तपरिभाषाया अनित्यत्वज्ञापनार्थम् । तेन `आतां पुग्णौ` इत्यत्र लाक्षणिकरयाप्याकारान्तस्य पुग्भवति, `क्रीङ्जीनां णौ` क्रापयति, जापयतीति ।।
