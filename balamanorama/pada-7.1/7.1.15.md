---
index:  7.1.15
vrittiindex:  214
sutra:  ङसिङ्योः स्मात्स्मिनौ
vritti:  balamanorama 
---

सर्वशब्दात्पञ्चम्येकवचने टाङसिङसामिति प्राप्ते-ङसिङ्योः। ङसिश्च ङिश्चेति द्वन्द्वः। `अतो भिस` इत्यस्मादत इति, `सर्वनाम्नः स्मै` इत्यतः `सर्वनाम्न` इति चानुवर्तते, तदाह--अतः सर्वेति। एतयोरिति। ङसिङ्योरित्यर्थः। एताविति। स्मात्स्मिनावित्यर्थः। स्मादादेशस्य स्थानिवद्भावेन विभक्तित्वान्न विभक्ताविति तकारस्य नेत्त्वमिति मत्वाह--सर्वस्मादिति। 

