---
index:  7.3.111
sutra:  घेर्ङिति
vritti:  nyasa
---

`सख्ये, पत्ये` इति। सखिपतिशब्दौ घिसंज्ञकौ न भवतः; `शेषो ध्यसखि` (1.4.7) इति पर्युदासात्; `पतिः समास एव` (1.4.8) इति नियमाच्च। `पट्वी` इति। `वोतो गुणवचनात्` (4.1.44) ङीषु। अत्र गुणो न भवति; `सुपि च` (7.3.102) इत्यतः सुपीत्यनुवृत्ते `कुरुतः` इति। करोतेस्तस्, उप्रत्ययः, धातोर्गुणः, रपरत्वम्, `अत उत् सार्वधातुके` (6.4.110) इत्युत्त्वम्। अत्रापि सुपीत्यनुवृत्तेस्तसि परतो विकरणान्तसय न भवति गुणः।।

