---
index:  4.1.120
vrittiindex:  927
sutra:  स्त्रीभ्यो ढक्
vritti:  tattvabodhini 
---

स्त्रीभ्यो ढक्। बहुवचननिर्देशान्न स्वरूपस्य ग्रहणं, नाप्यर्थस्य, ढगर्थतया शुभ्रादिषु विमातृशब्दपाठात्। किं तु स्त्र्यधिकारोक्तटाबादेर्ग्रहणं, न तु विप्रकृतिक्तिन्नादेरित्याशयेनाह---स्त्रीप्रत्ययान्तेभ्य इत्यादिना। तेन `दरदोऽपत्यं दारदः`इत्यत्र ढक् न भवति। स्त्र्यर्थग्रहणे तु स्यादेवाऽत्र ढक्। दरच्छब्दो हि जनपदक्षत्रियवाचीति ततोऽपत्यार्थे `द्यञ्मगधे`त्यणि तस्य स्त्रियाम्। `अतश्चे`ति लुकि दरच्छब्दस्य स्त्र्यर्थवाचित्वात्। `ढक् चे`ति वर्तमाने पुनरिह ढग्ग्रहणमण्संबद्धस्य ढको निवृत्त्यर्थम्। यद्यपि `चानुकृष्टं नोत्तरत्रे`ति परिभाषया अणिह न प्रवर्तते तथापि तस्या अनित्यत्वज्ञापनाय ढग्ग्रहणमित्याहुः।

