---
index:  6.1.96
sutra:  उस्यपदान्तात्
vritti:  padamanjari
---

भिन्द्युरिति। भिदेर्लिङ्, यासुट्, झेर्जुस्, श्नसोरल्लोपः, `लिङः सलोपोऽनन्त्यस्य` इति सलोपः, भिन्द्याअउस्--अनेन पररूपम्। अदुरिति। दाञो लुङ्, `गातिस्था` इत्यादिना सिचो लुक्, `आतः` इति झेर्जुस्, अदाअउस्--अनेन पररूपम् ।
कोस्रेति। ननु चानर्थकत्वादेवास्योसो ग्रहणं न भविष्यति ? एवं तर्ह्येतज्ज्ञापयति--अनर्थस्याप्युसो ग्रहणमिति, तेन भिद्युरित्यादावप्युसि पररूपं भवति। अत्र हि यासुडादिः समुदायोऽर्थवान्, न तु तदवयव उस्। कोषितेति। वसेः क्तः, `वसतिक्षुदोरिट्`, यजादित्वात्सम्प्रसारणम्, `शासिवसिघसीनां च` इति षत्वम्, तस्यासिद्धत्वादुसि न पररूपं भवति। अस्य तु लाक्षणिकत्वादेवाग्रहणं सिद्धम्। अबिभयुरिति। भियो लङ्, शपः श्लुः, `सिजभ्यस्त` इत्यादिना झेर्जुस्, `जुसि च` इति गुणः ।।

