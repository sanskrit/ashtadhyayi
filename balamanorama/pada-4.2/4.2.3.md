---
index:  4.2.3
vrittiindex:  1186
sutra:  नक्षत्रेण युक्तः कालः
vritti:  balamanorama 
---

नक्षत्रेण। अस्मिन्नर्थे प्रथमोच्चारितान्नक्षत्रवाचकाच्छब्दात् प्राग्दीव्यतीयाः प्रत्यया यथायथं स्युरित्यर्थः। नक्षत्रयुक्तश्चन्द्रमा-नक्षत्रशब्देन विवक्षितः। पुष्येण युक्तमिति। पुष्ययुक्तचन्द्रमसा युक्तमित्यर्थः। पौषमहरिति। पुष्यशब्दादणि `तिष्यपुष्ययोर्नक्षत्राऽणि यलोपः` इति यलोपः। पौषी रात्रिरिति। पुष्ययुक्तचन्द्रमसा युक्तेत्यर्थः। अणि यलोपे `टिड्ढे`ति ङीप्। नक्षत्रेणेति किम् ?। चन्द्रेण युक्ता रात्रिः। कालः किम् ?। पुष्येणयुक्तश्चन्द्रमाः। 

