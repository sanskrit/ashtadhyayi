---
index:  8.3.91
sutra:  कपिष्ठलो गोत्रे
vritti:  nyasa
---

यदि `ष्ठल स्थाने` (धा.पा.836) इत्ययं धातुः `अब्दन्त्यपराः सादयः षोपदेशाः` (काशिका.6.1.64) इति लक्षणात्षोपदेशः, तस्य चैतद्रूपं भवति, तदा पूर्ववत् प्रतिषेधे प्राप्ते वचनम्। अथ गणे तथाऽपाठादवोपदेश इति लक्षणादयोपदेशोऽध्युत्पन्नो वा स्थलशब्दः, तदादित एवाप्राप्ते षत्वे वचनम्। `गोत्रविषये` इति। गोत्रविषयश्चेत् कपिष्ठलशब्दो भवतीत्यर्थः। गोग्रग्रहणेन चेह लौकिकं गोत्रं गृह्यते न पारिभाषिकम्। लोके च ये पुरुषा अपत्यसन्ततेः प्रवर्त्तयितारो यत्पूर्विकापत्यसन्ततिर्भवति ते गोत्रमित्यभीधीयन्ते। कश्च कपिष्ठलशब्दो गोत्रविषयः? यः संज्ञाशब्दः प्रवराध्याये पठ्यते। पारिभाषिकं गोत्रविषयत्वमपत्यप्रत्ययमन्तरेण न सम्भवतीति पारिभाषिकगोत्रस्येहग्ग्रहणम्। `कपिष्ठलो नाम` इति। स्थलतौति स्थलः, पचाद्यच्, कपिरिव स्थलः कपिष्ठलः। `उपमितं व्यघ्रादिभिः (2.1.56) इत्यादिना समासः। व्युत्पत्तिमात्रमेर्वतत् कृतम्, न त्ववयवार्थो विद्यते। नामशब्दः संज्ञाशब्दतां कपिष्ठलशब्दस्य दर्शयितुं प्रयुक्तः। कपिष्ठलशब्दस्याप्रसिद्धत्वात् तदपत्येन प्रसिद्धेन तमाख्यातुमाह--`यस्य कापिष्ठलिः` इति। यस्य कापिष्ठलिरपत्यं स कपिष्ठलो नामेत्यर्थः।
`कपिस्थलम्` इति। कपीनां स्थलं स्थानमित्यर्थः।।

