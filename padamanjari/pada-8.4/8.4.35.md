---
index:  8.4.35
sutra:  षात् पदान्तात्
vritti:  padamanjari
---

निष्पानम्, दुष्पानमिति । `इदुदुपधस्य च` इति विसर्जनीयस्य षत्वम्, अत्र `कृत्यचः` इति प्रसङ्गः । सर्पिष्पानमिति । कर्मणि षष्ठ्याः समासः । यजुष्पानमिति । `कर्तृकरणे कृता बहुलम्` इति समासः । उभयत्रापि `नित्यं समासेऽनुत्तरपदस्थस्य` इति षत्वम्, अत्र `पानं देशे` `वा भावकरणयोः` इति प्राप्तिः ।
पदे अन्त इति । `सप्तमी` इति योगविभागात्समासः । सुसर्पिष्केणेति । शोभनं सर्पिरस्येति बहुव्रीहिः, कप्, `इणः षः` इति षत्वम् । नायं पदे परतः पूर्वमवस्थितस्यान्तो भवति । पदस्य त्वन्तो भवति; `स्वादिषु` इति पदसंज्ञाया विधानात्, ततश्च षष्ठीसमासेऽत्रापि प्राप्नोति । कथं पुनर्ज्ञायते---सप्तमीसमासोऽयमिति ? अन्तग्रहणात्; अन्यथा वर्णग्रहणे सर्वत्र तदन्तविधिरित्येव षकारन्तात् पदादिति लभ्यते ।।
