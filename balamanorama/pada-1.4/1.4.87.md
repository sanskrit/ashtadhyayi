---
index:  1.4.87
vrittiindex:  543
sutra:  उपोऽधिके च
vritti:  balamanorama 
---

उपोऽधिके च। चकारात् `हीने` इति समुच्चीयते। तदाह-अधिके हीने चेति। आधिक्ये निकर्षे चेत्यर्थः। प्राक्संज्ञमिति। प्रागुक्तकर्मप्रवचनीयसंज्ञकमित्यर्थः। अधिके संज्ञाविधानं न द्वितीयार्थमित्याह-अधिके सप्तमी वक्ष्यत इति `यस्मादधिक`मित्यनेन कर्मप्रवचनीयसंज्ञाकार्यं सप्तमी वक्ष्यते इत्यर्थः। हीने इति। `उदाहरणं वक्ष्यते` इति शेषः। उप हरिं सुरा इति। हरेर्हीना इत्यर्थः।

