---
index:  6.2.129
sutra:  कूलसूदस्थलकर्षाः संज्ञायाम्
vritti:  nyasa
---

कूलशब्द उक्तस्वरः, `षूद क्षरणे` (धा.पा.1717) इत्यस्मात् `इगुपदात् कः` (3.1.135), तेन सूदोऽन्तोदात्तः। `स्थल स्थाने` (?) इत्यस्मात् पचाद्यच्, तेन स्थलमन्तोदात्तम्। कर्षशब्दः `कर्षात्वतो धञोऽन्त उदात्तः` (5.1.159) इत्यन्तोदात्तः। `दाक्षिकूलम्` इत्यादि। दाक्षिमाहकिशब्दाविञन्तावाद्युदातौ। देवशब्दः पचाद्यजन्तत्वादाद्युदात्तः। भाजीशब्दो जानपदादिसूत्रेण (4.1.42) ङीषन्तत्वादन्तोदात्तः। दाण्डायनशब्दो नडादित्वात् (4.1.99) फगन्तः, तेन `कितः` (6.1.165) इत्यन्तोदात्तः।
ननु च सूत्रे स्थलशब्द उपात्तः, तत्कथं स्थलीशब्द उत्तरपदमाद्युदात्तं चोदाह्रियते? इत्याह--`स्थलग्रहणम्` इत्यादि।।

