---
index:  6.1.15
sutra:  वचिस्वपियजादीनां किति
vritti:  nyasa
---

आदिशब्दोऽयं यजिनैव सम्बध्य इति, न वच्यादिभिः प्रत्येकम्। यदि हि प्रत्येकमभिसम्बन्धोऽभिमतः स्यात् `वच भाषणे` (धा.पा.1063) इत्यधीत्य `ञिष्वप् शये` (धा.पा.1068) इत्यधीयताम्, तत्र वच्यादीनामित्येवं स्वपेरपि सिध्यतीति पृथगुपादानं न कर्त्तव्यं जायते। नन्वेवम्, `रुदश्च पञ्चभ्यः` (7.3.98) इत्यत्र स्वपेर्ग्रहणं च स्यात्? नैष दोषः; शक्यते हि रुदादीनामादौ स्वपिमधीत्य `स्वपश्च पञ्चभ्यः` इत्येवं सूत्रं प्रणेतुम्। तस्माद्युक्तमुक्तम्---यजिनैव सम्बध्यत इति। वचेः स्वपिना साहचर्य्याद्धातुनिर्देशार्थ इकारः, न विशेषणार्थः। तेन च ब्रञादेशस्यैव ग्रहणं भवतीत्याह--`वच परिभाषणे, ब्रुवो वचिरिति च` इति। `उक्तः` इति। `सम्प्रसारणाच्च` (6.1.108) इति परपर्वत्वम्। `इष्टः` इति। व्रश्चादिना (8.2.36) षत्वम्, ततः ष्टुत्वम्। `ऊढः` इति। `हो ढः` (8.2.31) इति ढत्वम्, `ष्टुना ष्टुः` (8.4.41) इति ष्टुत्वम्, `ढो ढे लोपः` (8.3.13) इति ढकारलोपः, `ढ्रलोपे पूर्वस्य दीर्घोऽणः` (6.3.111) इति दीर्घत्वम्। `उषितम्` इति। `शासिवसिघसीनाञ्च` (8.3.60) इति षत्वम्। `संवीतः आहूतः, शूनः` इति। `हलः` (6.4.2) इती दीर्घः। `शूनः` इत्यत्र `ओदितश्च` (8.2.45) निष्ठानत्वम्।
अथेह कस्मान्न भवति--वाचमिच्छति वाचा तरतीति ठक् वाच्यति वाचिक इति? यद्यपि वचेः `क्विब्वचिप्रच्छ्यायतस्तुकटप्रुजुश्रीणां दीर्घोऽसप्रसारणञ्च` (वा.288) इति वा दीर्घः कृतः, तथापि `एकदेशविकृतमनन्यवद्भवति` इत्यस्ति प्राप्तिरित्याह--`धातोः` इत्यादि। यत्र धातुः सामान्यवाचिना धातुशब्देन नोपादीयते, अपि तु स्वशब्देनैव, तत्र तत्प्रत्यये दातोरित्येवं यो विहितः प्रत्ययस्तत्रैव कार्यं विज्ञायते। एतच्च भ्रौणहत्येति निपातनं कुर्वन् ज्ञापयति--तद्धितत्वार्थ निपातनम्। यदि च धातोः स्वरूपग्रहणे तत्प्रत्यय एव कार्यं न विज्ञायेत, तत्वनिपातनमनर्थकं स्यात्। `हनस्तोऽचिण्णलोः` (7.3.32) इत्यनेनैव तत्वस्य सिद्धत्वात्। `वाच्यति वाचिकः` इत्यत्र यद्यपि `विवबन्ता धातुत्वं न जहति` (व्या.प.132) इति, तथापि धातोरित्येवं नासौ प्रत्ययो विहितः। तथा ह्येकत्र सुप इत्येवं प्रत्ययो विहितः--`सुप आत्मनः क्यच्` (3.1.8) इति, इतरत्र च `प्रातिपदिकात्` इत्येवं ङ्याप्प्रातिपदिकाधिकारात् (4.1.1.)। तस्मादिह वचेः स्वरूपग्रहणात् तत्प्रत्यय एव कार्यसंविज्ञानं न भवति।।

