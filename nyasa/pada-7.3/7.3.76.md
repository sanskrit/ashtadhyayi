---
index:  7.3.76
sutra:  क्रमः परस्मैपदेषु.
vritti:  nyasa
---

`क्रामति` इति। `क्रमु पादविक्षेपे` (धा.पा.473)। `आक्रमते` इति। आङ्पूर्वः। `आङ उद्गमने` (1.3.40) इत्यात्मनेपदम्।
`इहोत्क्राम, सङ्क्राम` इत्यादिना चोद्यम्। उत्पूर्वात् सम्पूर्वाच्च क्रमेर्लोट `सेर्ह्यपिच्च` (3.4.87) इति हिरादेशः, तस्य `अतो हेः` (6.4.105) इति हेर्लुकि कृते `न लुमताङ्गस्य` (1.1.63) इति प्रत्ययलक्षणनिषेधात् उत्क्राम सङ्क्राम` इत्यत्र दीर्घत्वं न प्राप्नोति; न ह्यसति प्रत्ययलक्षणे हौ लुप्ते क्रमः परस्मैपदपरता सम्भवति। `नैष दोषः, इत्यादि परीहारः। स्यादेतत् लुमता लुप्ते क्रमः प्रत्यये हावेव करमिरत्राङ्गमित्याह--`न च क्रमिरङ्गम्` इति। शपा व्यवहितत्वात्। `किं तर्हि? `शपि` इति। शप एव ततो व्यवहितस्य विद्यमानत्वात्।।

