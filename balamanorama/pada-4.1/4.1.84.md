---
index:  4.1.84
vrittiindex:  1058
sutra:  अ�आपत्यादिभ्यश्च
vritti:  balamanorama 
---

अ�आपत्यादिभ्यश्च। चकारात् `प्राग्दीव्यतोऽ`णित्यनुकृष्यते। तदाह--एभ्योऽण् स्यादिति। दीव्यतः प्राक्--प्राग्दीव्यत्। `अपपरिबहिरञ्चवः पञ्चम्या` इत्यव्ययीभावः। `झयः` इति टच् तु न, तस्य पाक्षिकत्वात्। प्राग्दीव्यति भवाः-प्राग्दीव्यतीयाः। `वृद्धाच्छः`। `अव्ययात्त्यबि`ति तु न, अव्ययीभावस्याव्ययत्वे `लुहृउखस्वरोपचाराः प्रयोजन`मिति परिगणनात्। अत एव `अव्ययानां भमात्रे टिलोपः` इत्यपि न भवति। ननु `प्राग्दीव्यतोऽ`णित्येव सिद्धे किमर्थमिदं सूत्रमित्यत आह--वक्ष्यमाणस्येति। `दित्यदित्यादित्यपत्युत्तरपदाण्ण्यः` इति वक्ष्यमाणस्य पत्युत्तरपदत्वप्रयुक्तण्यप्रत्ययस्य बाधनार्थमित्यर्थः। 

