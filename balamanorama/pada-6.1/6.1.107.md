---
index:  6.1.107
vrittiindex:  193
sutra:  अमि पूर्वः
vritti:  balamanorama 
---

`अकः सवर्ण` इति बाधित्वा `अतो गुण` इति पररूपं प्राप्तम्-तद्बाधित्वा`प्रथमयो`रिति पूर्वसवर्णदीर्घे प्राप्ते -- अमिपूर्वः। `अकः सवर्णे दीर्घ` इत्यतोऽक इति पञ्चम्यन्तमनुवर्तते। `एकः पूर्वपरयो`रित्यधिकृतम्। `इको यणची`त्यतोऽचीत्यनुवर्तते। तदाह--अकोऽम्यचीति। अमि विद्यमानो योऽच् तस्मिन् परे इत्यर्थः। `राम`मिति मकारादकारस्य अमवयवाऽकारस्य च पूर्वरूपमकार एको भवति। अचीत्यनुवृत्तौ `अकोऽमि परे पूर्वपरयोः पूर्वरूपमेकादेशः स्या`दिति लभ्यते। तथा सति अमो मकारसहितस्य पूर्वरूपं स्यात्। तन्मा भूदित्यजनुवृत्तिः। रामाविति। राम औडिति स्थिते हलन्त्यमिति टकारस्य इत्संज्ञायां लोपः औटष्टकारः सुडिति प्रत्याहारार्थः।

