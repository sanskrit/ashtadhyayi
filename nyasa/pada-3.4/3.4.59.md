---
index:  3.4.59
sutra:  अव्ययेऽयथाभिप्रेताख्याने कृञः क्त्वाणमुलौ
vritti:  nyasa
---

`अयथाभिप्रेताख्याने` इति। यद्यदभिप्रेतमिष्टं यथाभिप्रेतम्, `यथाऽसादृश्ये`(2.1.7) इति वीप्सायामव्ययीभावसमासः, न यथाभिप्रेतमयथाभिप्रेतम्। अप्रियमित्यर्थः। `आचक्षे`इति। आङपूर्वाच्चक्षिङो लट्; `थासः से`(3.4.80), `स्कोः संयोगाद्योरन्तेच`(8.2.29) इति ककारलोपः, `षढोः कः सि` (8.2.41) इति कत्वम्,`इण्कोःट (8.1.57) इति षत्वम्।
`उक्तम्` इति। क्वोक्तम् ? `उपदंशस्तृतीयायाम्` (3.4.47) इत्यत्र। उपपदसमासार्थं वचनमिति च। `क्त्वा च` (2.2.22) इत्यनेनोपपदसमासः पक्षे यथा स्यात्। कस्मात् पुनरनेन यः क्त्वा विहितस्तेन समासो भवति ? यस्तु `समानकर्त्तृकयोः` (3.4.21) इत्यादिना विहितस्तेन न भवति ? इत्याह-- `तथा हि` इत्यादि। `क्त्वा च`(2.2.22) इत्यत्र `तृतीयाप्रभृतीनि` (2.2.21) इत्यनुवर्त्तते। तस्मादनेन यः क्त्वा विहितस्तेनैव पक्षे समासो भवति, न तु तेन, तृतीयाप्रभृतिषूपपदेषु क्त्वा विधीयते। अथ णमुल्ग्रहणं किमर्थम्; यावता णमुलनुवर्त्तत एव,ततः क्तवा चेति वक्तव्यम् ? इत्याह-- `णमुलधिकारे` इत्यादि। तुल्यकक्षत्वं तद्वत् तुल्यबलत्वम्। `तेन` इत्यादि। ज्ञापकस्य प्रयोजनं दर्शयति। यदि `क्त्वा च` इत्युच्येत। चकारेण यत्नादनुकृष्टो णमुलुत्तरत्र नानुवर्त्तेत; यत्नाभावात्। यथा तेन क्त्वाप्रत्ययस्यान्वाचीयमानता विज्ञायेत ततश्चोत्तरत्र तस्याप्रधान्यादनुवृत्तिर्न स्यात्। पुनर्णमुल्ग्रहणे सति सहनिर्देशात् क्त्वाणमुलोर्गुणप्रधानभावो न भवतीति द्वयोरप्यनुवृत्तिर्भवति।।

