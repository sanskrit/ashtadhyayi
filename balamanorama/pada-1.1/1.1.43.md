---
index:  1.1.43
vrittiindex:  227
sutra:  सुडनपुंसकस्य
vritti:  balamanorama 
---

तत्र किं सर्वनामस्थानमित्यत आह--सुडनपुंसकस्य। `शि सर्वनामस्थान`मित्यतः `सर्वानामस्थान`मित्यनुवर्तते। अक्लीबं=नपुंसकभिन्नप्रातिपदिकं, तस्य सुट् सर्वनामस्थानसंज्ञं स्यादित्यर्थः। तत्र सुट्शब्दमप्रसिद्धार्थत्वाद्व्याचष्टे--सुडिति प्रत्याहार इति। `सु`इत्यत्र औटष्टकारेणे`ति शेषः। नतु टाटकारेण, प्रथमातिक्रमणे कारणाऽभावात्। 

