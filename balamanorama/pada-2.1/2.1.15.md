---
index:  2.1.15
vrittiindex:  661
sutra:  अनुर्यत्समया
vritti:  balamanorama 
---

अनुर्यत्समया। लक्षणेनेत्यनुवर्त्तते। `य`दिति समयायोगे `अभितःपरितः` इति द्वितीयान्तम्। सामान्ये नपुंसकम्। तदाह--पदार्थमिति। अनुवनमिति। अत्र वनशब्दः वनसमीपदेशे लाक्षणिकः। वनसमीपस्य लक्षणत्वं वस्तुसदेव निमित्तम्। तदाह--वनस्य समीपं गत इत्यर्थ इति। वस्तुतो लक्षणीभूतस्य वनस्य समीपंगत इति यावत्। `अव्ययं विभक्ती`त्यादिना सिद्धे विभाषार्थमिदं सूत्रम्। ततश्च `वनस्यानु` इति लौकिकविग्रहवाक्यमुदाहार्यम्। नात्र कर्मप्रवचनीयसंज्ञा शङ्क्या, वस्तुसत एवात्र लक्षणत्वस्य निमित्तत्वाश्रयणात्। लक्षणत्वस्य ज्ञातस्य निमित्तत्वे तु `वनमनु` इत्येववाक्यमुदाहार्यम्।

