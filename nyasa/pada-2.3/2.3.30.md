---
index:  2.3.30
sutra:  षष्ठ्यतसर्थप्रत्ययेन
vritti:  nyasa
---

अतसर्थाः प्रत्यया दिक्शब्देभ्यः स्वार्थ एव भवन्तीति तदन्तस्य दिक्शब्दत्वात् पूर्वेण पञ्चम्यां वचनमिदम्। `पुरो ग्रामस्य` इति। `पूर्वाधरावणामसिपुरधवश्चैषाम्` (5.3.39) इत्यादिनाऽसिप्रत्ययः, पूर्शब्दस्य पुरादेशश्च। पुरस्तादित्यत्रापि `दिक्शब्देभ्यः सप्तमी` (5.3.27) इत्यादिनाऽस्तातिप्रत्ययः।`अस्ताति च` (5.3.40) इति पुरादेशः। `उपरि ग्रामस्य, उपरिष्टाद्ग्रामस्य` इति। `उपर्युपरिष्टात्` (5.3.31) इत्यूर्ध्वशब्दस्योपि इत्यादेशो रिलरिष्टातिलौ च प्रत्ययौ भवतः।।

