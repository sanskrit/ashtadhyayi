---
index:  4.3.121
vrittiindex:  1154
sutra:  रथाद्यत्
vritti:  tattvabodhini 
---

रथाद्यत्। अणोऽपवादः। `रथाद्रथाङ्गे`इति वार्तिकमिभिप्रेत्याह---रथ्यं चक्रमिति। `रथसीताहलेभ्यो यद्विधौ`इति तदन्तविधिरूपसङ्ख्यायते। परमरथ्यम्। उत्तमरथ्यम्। द्वयो रथयोरङ्गं द्विरथम्। इह `द्विगोर्लुगनपत्ये`इति यतो लुक्। ननु यत्प्रत्ययोऽत्र रथाङ्ग एव यदीष्यते कथं तर्हि `रथस्य वोढा रथ्यः`इति ?। `तद्वहती`त्यनेनेति चेत्। एवं तर्हि अयमेव यद्रथाङ्ग इव वोढर्यीष्यतां, `तद्वहति रथयुगप्रासङ्ग`मित्यत्र रथग्रहणं त्यज्यतामिति चेत्।मैवम्। द्वौ रथौ वहति द्विरथ्य इत्यत्र `द्विगोर्लुगनपत्ये`इति प्राग्दीव्यतीयस्य लुक्?प्रसङ्गात्। `तद्वहती`ति यत्प्रत्ययस्य तु प्राग्दीव्यतीयत्वाऽभावान्न लुगिति `द्विरथ्य `इति सिध्यतीति। ननु `द्विगोर्लुगनपत्ये`इत्यत्राऽचीत्य[स्या]पकर्षणात्कथमत्र यतो लुक्प्रसक्तिरिति चेत्। अत्राहु---`तद्वहती`त्यत्र रथग्रहणमेव ज्ञापकम्---`एतस्य यतो हलादेरपि लुग् भवती`ति। अन्यथा तत्र रथग्रहणं व्यर्थमेव स्यात्। तथा च द्वयो रथयोरङ्गमिति विग्रहे द्रिरथमिति प्रयोगः सुस्थ इति।

