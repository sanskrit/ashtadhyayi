---
index:  7.2.76
sutra:  रूदादिभ्यः सार्वधातुके
vritti:  nyasa
---

`रुदिर् अश्रुविमोचने` (धा.पा.1067), `ञि ष्वप् शये` (धा.पा.1068), `श्वस प्राणने` (धा.पा.1069), `अन च` (धा.पा.1070), `जक्ष अदने`झ्र्`भक्षहसनयोः--धा.पा.ट (धा.पा.1071)। रुदादयोऽदादिषु पठ्यन्ते। `उभयनिर्देशे पञ्चमीनिर्देशो बलीयान्` (शाक.प.97) इति `रुदादिभ्यः` इत्येषा पञ्चमी `सार्वधातुके` इत्यस्याः सप्तम्याः षष्ठीत्वं प्रकल्पयति। सप्तमीनिर्देशस्तदूत्तरार्थः। तेन सार्वधातुकस्य वलादेरिङ् विज्ञायत इत्यत आह--`रुदादिभ्यः पञ्चभ्यः` इत्यादि। `प्राणिति` इति। `अनितेः` (8.4.19) इति णत्वम्। `स्वप्ता` इति। सार्वधातुकग्रहणादार्धधातुकस्येण्न भवति। सामान्यलक्षण इण्न भवत्येव; `एकाचः` (7.2.10) इति प्रतिषेधात्। अन्येभ्यस्तु रुदादिभ्य उदात्तत्वादार्थधातुकस्यापीटा भवितव्यमेवेति स्वपेरेव प्रत्युदाहरणम्।।

