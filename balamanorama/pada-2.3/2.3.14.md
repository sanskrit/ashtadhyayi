---
index:  2.3.14
vrittiindex:  573
sutra:  क्रियार्थोपपदस्य च कर्मणि स्थानिनः
vritti:  balamanorama 
---

क्रियार्थ। क्रिया अर्थः प्रयोजनं यस्याः सा क्रियार्था। `क्रिये`ति विशेष्यमध्याहार्यम्। क्रियाफलकक्रियावाचकमिति यावत्। क्रियार्था क्रिया उपपदं यस्येति विग्रहः। तुमुनो विशेषणमेतत्। उपोच्चारितं पदम्-उपपदम्। `स्थानिन` इत्यपि तद्विशेषणम्। स्थानं प्रसक्तिरस्यास्तीति स्थानी, तस्येति विग्रहः। अप्रयुज्यमानस्येति यावत्। तादृशस्य तुमुन्नन्तस्य कर्मणि चतुर्थीति फलितम्। `तुमुन्ण्वुलौ क्रियायां क्रियार्थाया`मिति तुमुन्विधिमहिम्ना क्रियाफलकमुपपदं क्रियावाच्येव लभ्यते। तदाह--क्रियार्था क्रियेति। `स्थानिन` इत्यस्य व्याख्यानम्-अप्रयुज्यमानस्येति। `फलेभ्यो याती`त्यत्र कस्य तुमुन्नन्तस्य प्रसक्तिरित्यत आह--फलान्याहर्तुमिति। इह फलाहरणक्रियार्था यानक्रिया, तद्वाचने उपपदे आहर्तुमित्यध्याहारलभ्यतुमुन्नन्तार्थाहरणक्रियां प्रति फलानां कर्मत्वाच्चतुर्थी द्वितीयापवादः। नच तादर्थ्यचतुर्थ्या गतार्थता शङ्क्या, नहि यानक्रिया फलार्था, किन्तु फलकर्मकाहरणक्रियार्थैव, अतो न फलेभ्यस्तादर्थ्यचतुर्थीप्रसक्तिः। एवं च फलकर्मकाहरणक्रियार्था यानक्रियेति बोधः। उदाहरणान्तरमाह--नमस्कुर्म इति। तुमुन्नन्तार्थाध्याहारं दर्शयति--नृसिंहमनुकूलयितुमिति। नचात्र `नमःस्वस्ती`त्येव चतुर्थी सिद्धेति वाच्यम्, `उपपदविभक्तेः कारकविभक्तिर्बलीयसी` इति द्वितीयापत्तेः। एतत्सूचनार्थमेवेदमुदाहरणान्तरं दर्शितम्। 

