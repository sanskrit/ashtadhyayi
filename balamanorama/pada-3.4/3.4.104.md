---
index:  3.4.104
vrittiindex:  64
sutra:  किदाशिषि
vritti:  balamanorama 
---

किदाशिषि। `लिङः सीयु`डित्यतो लिङ इत्यनुवर्तते। `यासुट् परस्मैपदेष्वि`त्यतो यासुडिति च। तदाह--आशिषि लिङ इति। `यासुट् परस्मैपदेष्वि`ति ङित्त्वस्यापवादः। यद्यपि ङित्त्वेनैव गुणनिषेधः सिध्यति, तथापि `इज्या`दित्यादौ `वचिस्वपियजादीनां किती`ति संप्रसारणार्थं कित्तवमावश्यकमिह न्याय्यत्वादुपन्यस्तम्। अथ आशिषि लिङस्तिप्यार्द्धधातुकत्वाच्छबभावे `इतश्चे`तीकारलोपे यासुटागमेऽतः परत्वाऽभावात् सार्वधातुकात्वाऽभावाच्च इयादेशाऽभावे सुटि भूयास् स् त् इति स्थिते प्रक्रियामाह-- स्कोरिति लोप इति। `लिङसलोप` इत्यस्य सार्वधातुकविषयत्वात्स्कोरिति सुः पदान्तसंयोगादित्वाल्लोपः। ततो यासुटः सस्यापि पदान्तसंयोगादित्वादेव लोपः, न तु झल्परसंयोगादित्वेन यासुटः सस्य लोपे सुटः सस्य पदान्तसंयोगादित्वाल्लोप इति युक्तं, तथा सति झल्पसंयोगादिलोपस्याऽसिद्धत्वेन संयोगान्तलोपापत्तेः। भ्रष्ट इत्यादौ सावकाशस्यझल्परसंयोगादिलोपस्य संयोगान्तलोपाऽबाधकत्वादिति शब्दरत्ने विस्तरः। एवं च भूयास् स् त् इति स्थिते सकारद्वयस्य निवृत्तौ भूयादिति रूपम्। तत्र `सार्वधातुकार्द्धधातुकयो`रिति गुणे प्राप्ते। 

