---
index:  5.1.87
vrittiindex:  1335
sutra:  रात्र्यहःसंवत्सराच्च
vritti:  tattvabodhini 
---

द्वैयह्निक इति। `टेखोरेवे`ति नियमादिह टिलोपो न। `अल्लोपोऽनः`। `न य्वाभ्यां`मित्यैच्। ननु `तद्धितार्थ`इति द्विगुसमासानन्तरं `रात्र्यहःसंवत्सराच्चे`क्येवं बाधित्वा परत्वाट्टचा भाव्यम्। न च महाविभाषया टचो विकल्प इति वाच्यम्। `बृहतीजात्यन्ताः समासान्ताश्चे`ति नित्येषु परिगणनादत आह---समासान्तविधेरिति। यद्यपि टचि कृतेऽप्यह्नादेशेन `द्वैयह्निकः`इति रूपं सिध्यति, तथापि `द्व्यहीनः`इति हि रूपं न सिध्यति, टचि सति आह्नादेशे तस्य स्थानिवत्त्वात्, `राजाहः`इति समासान्तस्याऽहःशब्दान्तसमासग्रहणेनैव ग्रहणाच्च `रात्र्यहऋसंवत्सराच्च`इति खप्रत्यये कृतेऽपि `द्व्यह्नीन`इति रूपप्रसङ्गादित्याहुः।

