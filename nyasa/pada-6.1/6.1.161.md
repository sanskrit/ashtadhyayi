---
index:  6.1.161
sutra:  अनुदात्तस्य च यत्रोदात्तलोपः
vritti:  nyasa
---

`कुमारौ` इति। `वयसि प्रथमे` (4.1.20) इति ङीप्, `यस्येति च` (6.4.148) इत्यकारलोपः। `कुमारशब्दोऽन्तोदात्तः` इति। प्रातपदिकस्वरेण। एवमुत्तरत्राप्यन्तोदाततता वेदितव्या। `ङीप्` इति। `अनुदात्तः` इति। पित्त्वात्।
`प्रासङ्ग्यः` इति। `तद्वहति` (4.4.76) इत्यादिना प्राग्घितीयो यत्। `प्रसङ्गशब्दः` इत्यादि। `षन्ज सङ्गे` (धा.पा.987) इत्यस्माद्घञमुत्पाद्य प्रासङ्गशब्दो व्युत्पाद्यते, तस्य `गतिकारकोपपदात्` (6.2.139) इति `तत्पुरुषे` (6.2.123) इति वरत्तमाने `थाथघञ्क्ताजबित्रकाणाम्` (6.2.144) इत्यन्तोदात्तत्वं विहितम्, अतो।सावन्तोदात्तः। `नैतदस्ति` इति। `उदात्तो लुप्तते` इति यदुक्तं तस्य प्रतिषेधः। कस्मान्नैतदस्तीत्याह--`स्वरिते हि` इत्यादि। स्वरविधिसमकालमेव शिष्टस्यानुदात्तत्त्वं भवतीति प्रातिपदिकमेतत्। तस्मात् स्वरिते विधीयमाने परिशिष्टस्यानुदात्तत्वेन भवितव्यम्। तत् कुत उदात्तलोपः? न कुतश्चिदित्यर्थः। `तदेतत्` इत्यादि। यस्मादेवमनुदात्तग्रहणस्य प्रत्युदाहरणं न सम्भवति, तस्मादनुदात्तग्रहणमेतदादेरनुदात्तस्योदात्तत्वं यथा स्यादित्येवमर्थम्; अन्यथा ह्यस्यानर्थक्यमेव स्यात्।
किं पुनः कारणमादेरनुदात्तस्योदात्तो न सिध्यति, यतस्तदर्थमनुदात्तग्रहणं क्रियते? इत्यत आह--`अन्त इति हि` इत्यादि। अवधारणमात्रं द्रष्टष्यम्। अन्तस्यैव स्यात्, नादेरित्यर्थः। क्व पुनरादेरुदात्तार्थमनुदात्तग्रहणं क्रियते? इत्याह--`मा हि धुक्षाताम्` इत्यादि। दुहेर्लुङ्, आत्मनेपदमातामाथाम्, ततश्च `शल इगुपधादनिटः क्सः` (3.1.45) इति च्लेः क्सादेशः, `तास्यानुदात्त` (6.1.186) इत्यादिना लसार्वधातुकस्यानुदात्तत्वम्, `क्सस्याचि` (7.3.72) इत्यकारलोपः, क्सस्याकारः प्रत्ययस्वरेणोदात्तः, `दादेर्धातोर्घः` (8.2.32) `खरि च` (8.4.55) इति चर्त्वम्, घकारस्य ककारः, षत्वम्। अत्रासत्यनुदात्तग्रहण आतामाथामाकारस्यादिभूतस्यानुदात्तत्वं न स्यात्, सति त्वस्मिन्नाकारस्यादिभूतस्योदात्तत्वं स्यात्। हिशब्दस्य प्रयोगे `हि च` (8.1.34) इति निघातप्रतिषेधो न स्यात्। निघाते हि तिङ्न्तस्यासत्युदात्तलोपो न स्यात्। माङ्प्रयोगोऽप्यटः `न माङ्योगे` (6.4.74) इति प्रतिषेधो यथा स्यात्। अटि हि तस्योदात्तत्वाच्छेषस्यानुदात्तत्वं स्यात्, तथा च सत्यनुदात्तस्थाकारलोपः स्यात्, नोदात्तस्य।
`भृगवः` इति। भृगोरपत्यानि `ऋष्यन्धकवृष्णि` (4.1.114) इत्यादिना ऋष्यण, तस्य `अत्रिभृगुकुत्स` (2.4.65) इत्यादिना बहुषु लुक्। ननु चात्रापि विभक्तावुत्पन्नायामुदात्तस्य लोपः, तस्मादिहापि भवितव्यमेव? इत्यत आह--`प्राक् सुबुत्पत्तेः` इत्यादि। न हि गोत्रप्रत्ययसय लुग्विधौ विभक्तिर्निमित्तत्वेनाश्रीयते। तस्मात् प्रागेव गोत्रप्रत्ययस्य लुक्, ततो नात्रानुवात्तत्वम्। `बैदी, और्वी` इति। विदस्यापत्यम्, उर्वस्यापत्यमिति `अनृष्यानन्तर्य्ये बिदादिभ्योऽञ्` (4.1.104) इत्यञ्, ञित्स्वरेणाद्युदात्तः `टिढ्ढाणञ्` (4.1.15) इति ङीप्।।

