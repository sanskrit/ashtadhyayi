---
index:  3.2.61
vrittiindex:  652
sutra:  सत्सूद्विषद्रुहदुहयुजविदभिदच्छिदजिनीराजामुपसर्गेऽपि क्विप्
vritti:  tattvabodhini 
---

सत्सूद्विष। षद्लृ विशरणादौ। `सू` इति द्विषा साहचर्यात्सूतेरादादिकस्य ग्रहणं न तु सुवतिसूयत्योः। युजिर् योगे, युज समाधौ, द्वयोरपि ग्रहणम्। विद ज्ञाने, विद विचारणे, विद सत्तायां, --त्रयाणामपि ग्रहणम्। विद्लृ लाभे इत्यस्य तु न ग्रहणम्, विदेत्यकारस्य विवक्षितत्वात्। द्युसदिति `पूर्वपदा`दिति षत्वं तु न भवति, छन्दसीत्यनुवृत्तेः। तथा च माघः--`मनस्सु येन द्युसदां न्यधीयते` ति। `आदितेया द्विषदः` इत्यत्र तु सुषामादित्वात्षत्वमिति माधवादयः। उपनिषदित्यत्र तु `सदिरप्रते` रिति षः। अग्रग्रामाभ्यामिति। `स एषां ग्रामणी`रिति निर्देशेन ज्ञापितपपदादपि णत्वं, तेनाऽग्रणीरित्यपि सिद्धमित्याहुः। 

