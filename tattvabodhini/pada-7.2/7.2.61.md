---
index:  7.2.61
vrittiindex:  112
sutra:  अचस्तास्वत्थल्यनिटो नित्यम्
vritti:  tattvabodhini 
---

अचस्तास्वत्। उत्तरसूत्रादुपदेश इत्यपकृष्यते, तच्चाऽजन्तस्य विशेषणमित्याह-- उपदेशेऽजन्त इति। धातुरित्याक्षेपाल्लभ्यते। न ह्यधातोस्थल् संभवति. नित्यग्रहणमनिटो विशेषणम्। क्व नित्यमनिडित्यपेक्षायां संनिधानात्तासावेवेति विज्ञायते, `तासि च क्लृपःर` इति सन्निहितं वाऽनुवर्तते। `न वृद्भ्यः` इत्यस्मान्नेत्यनुवर्तते , तदाह-- तासौ नित्यानिट् ततः परस्येत्यादि। तासाविव तास्वदिति सप्तम्यन्ताद्वतिः। यथा तासौ न भवति एवं थल्यपीत्यर्थः। अच इति किम् ?। बिभेदिथ। रुरोधिथ। उपदेशे इति किम् ?। जहर्थ। इह परत्वान्नित्यत्वच्च गुणे रपरत्वे च कृते अजन्तत्वाऽभावादेतस्याऽप्रवृत्ताविट् प्रसज्येतेत्युपदेश इत्युक्तम्। थलीति किम् ?। पपिव पपिम। नित्यमनिटः किम्?। सस्वरिथ। सस्वर्थ। नाऽयं तासौ नित्यमनिट्, `स्वरतिसूती`ति विकल्पितेट्?त्वात्। इह तासीति नेति चानुवृत्त्यैवेष्टसिद्धेस्तास्वदित्येतन्नातीवोपयुज्यत इति केचित्। अन्ये तु --यस्य तासौ विद्यमानत्वं तस्मादेव परस्य थल इण्निषेध इत्येतल्लाभार्थं तत्।तेन उवयिथ, जघसिथेत्यत्र न निषेध इत्याहुः। 

