---
index:  3.4.68
vrittiindex:  381
sutra:  भव्यगेयप्रवचनीयोपस्तानीयजन्याप्लाव्यापात्या वा
vritti:  balamanorama 
---

भव्यगेय। कर्तरि वेति। `कर्तरि कृ`दित्यतः कर्तरीत्यनुवृत्तं वेत्यनेन संबध्यते। तथा च कर्तरि वा एते निपात्यन्ते। अन्यत्र नेति फलति। तत्र अन्यत्रेत्यस्याऽनिर्धारणादाह-- पक्षे इति। अन्यत्रापि न सर्वत्र, किंतु `तयोरेव कृत्यक्तखलर्थाः` इति सूत्रेण सकर्मकात्कर्मणि, अकर्मकाद्भावे एते कृत्या ज्ञेया इत्यर्थः। `तयोरेव कृत्ये`ति सूत्रे `लः कर्मणि चे`त्यस्मात्सकर्मकेभ्यः कर्मणि अकर्मकेभ्यो भाव इत्यनुवर्तते इति भावः। भव्य इति। कर्तरि अचो यत्। भव्यमनेन वेति। भावे यत्।गेयः साम्नामयमित। गाधातोः कर्तरि यत्। `ईद्यती`ति प्रकृतेरीत्त्वम्। गुणः। साम्नां कर्मणामनभिहितत्वात्कृद्योगे षष्ठी। कर्तुरभिहितत्वात्प्रथमा। गेयं सामाऽनेनेति। कर्मणि यत्, सकर्मकत्वात्, नतु भावे, कर्तुरनभिहितत्वात्तृतीया। कृद्योगषष्टी तु कृत्ययोगे कर्तरि वैकल्पिकी, `कृत्यानां कर्तरि वा ` इत्युक्तेः। इत्यादीति। `प्रवचनीयो गुरुर्वेदस्य`। प्रवक्तेत्यर्थः। कर्तरि अनीयर्। `प्रवचनीयो वेदो गुरुणे`ति वा। `उपस्थानीयः शिष्यो गुरोः`, `उपस्थानीयो गुरुः शिष्येणे`ति वा। `जन्योऽसौ`। जायते इत्यर्थः। `जन्यमनेने`ति वा। आप्लवतेऽसौ `आप्लाव्यः`। `ओरावश्यके` इति कर्तरि ण्यत्। `आप्लाव्यमनेने`ति वा। आपतत्यसौ `आपात्यः। `ऋहलो`रिति कर्तरि ण्यत्। `आपात्यमनेन वा`। `शकि लिङ् चे`त्यपि व्याख्यातं प्राक् विशेषविवक्षया सूत्रक्रमादिहोपन्यस्तम्। नन्विह चकारानुकृष्टकृत्यविधिर्व्यर्थः, शक्तौ अशक्तौ च भावकर्मणोः सामान्यतः कृत्यविदित एव शक्तावपि सिद्धेरित्यत आह-- लिङा बाधेति। `शकि लि`ङित्येतावत्येवोक्ते शक्तौ विशेषविहितेन लिङा कृत्यानां बाधः स्यात्, अशक्तौ कृत्यानां चरितार्थत्वात्। वासरूपविधिस्तु स्त्र्यधिकारादूर्ध्वं नेत्युक्तमेवेति भावः। लाघवादिति। इह चकारमात्रेण वासरूपविधेः स्त्र्यधिकारादूर्ध्वमनित्यताज्ञापनं संभवति, अतः `प्रैषातिसर्गे`ति सूत्रे कृत्यग्रहणेन `अर्हे कृत्यतृचश्चे`त्यत्र कृत्यतृज्ग्रहणेन च तज्ज्ञापनाश्रयणे गौरवमिति भावः। इति कृत्यप्रक्रिया। 

