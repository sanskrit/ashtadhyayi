---
index:  4.1.30
vrittiindex:  481
sutra:  केवलमामकभागधेयपापापरसमानार्यकृतसुमङ्गलभेषजाच्च
vritti:  balamanorama 
---

केवलमामक। नित्यं संज्ञाच्छन्दसोः' इति पूर्वसूत्रमनुवर्तते। एवंच `अन उपधालोपिनोऽन्यतरस्या`मित्यन्यतरस्यांग्रहणं निवृत्तम्। `सङ्ख्याव्ययादेर्ङी`बित्यतो ङीबित्यनुवर्तते। तदाह-एभ्य इति। केवल, मामक, भागधेय, पाप, अपर, समान, आर्यकृत, सुमङ्गल, भेषज-इत्येतेभ्यो नवब्य इत्यर्थः। छन्दस्युदाहरति--अथोत इन्द्रः केवलीरिति। मामकी तनू इति। मदीयायामित्यर्थः। `युष्मदस्मदोरन्यतरस्यां खञ् चे`त्यणि `तवकममकावेकवचने` इति प्रकृतेर्ममकादेशः, ङीप्, `सुपां सुलुगि`ति सप्तम्या लुक्। `मित्रावरुणोर्भागधेयी स्थ`। `भागरूपनामभ्योधेयः` इति स्वार्थिको धेयप्रत्ययः। भागशब्दस्य पुंलिङ्गत्वेऽपि `स्वार्थिकाः प्रकृतेः क्वचिल्लिङ्गवचनान्यतदिवर्न्तते` इति स्त्रीत्वं, ङीप्। `तन्वः सन्तु पापीः`। पापमस्यास्तीत्यर्थे अर्श आद्यजन्तात्स्त्रीत्वे ङीप्। `उत वापरीभ्यो मघवा विजिग्ये`। अपरशब्दः पवर्गमध्यः। `समानीव आकूतिः।` आर्यकृतीति क्वचिद्वेदेऽन्वेषणीयम्। एवं सुमङ्गलीति च। `सुमङ्गलीरियं वधूः` इत्यत्र `छन्दसीवनिपौ च` इति मत्वर्थे ईप्रत्ययः। `शिवा रुद्रस्य भेषजा।` भेषजशब्दो रोगनिवर्तके औषधे प्रसिद्धः। अत एव सूत्र#आत्स्त्रीत्वमपि। यद्वा भिषज इयमित्यर्थेऽणि इकारस्य एकारोऽत एव निपातनात्। संज्ञायामप्येवमेव सर्वत्र ङीबुदाहार्यः ष संज्ञाच्छन्दोभ्यामन्यत्र सु केवला मामिका इत्यादि। नन्वणन्तत्वादेव `टिड्ढाणञि`ति ङीपि सिद्धे मामकग्रहणं व्यर्थमित्यत आह--मामकग्रहणमिति। लोकेऽसंज्ञायां च ङीब्निवृत्त्यर्थमिति भावः। एवं भेषजशब्दस्य अणन्तत्वेऽपि ज्ञेयम्। एतदर्थमेव वैदिकप्रक्रियायामिदं नोपन्यस्तम्।

