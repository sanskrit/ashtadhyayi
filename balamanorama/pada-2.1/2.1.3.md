---
index:  2.1.3
vrittiindex:  640
sutra:  प्राक्कडारात्समासः
vritti:  balamanorama 
---

प्राक्कडारात्। `आकडारात्` इत्येव `प्रा`गिति सिद्धे प्राग्ग्रहणमेकसञ्ज्ञाधिकारेपि अव्ययीभावादिसंज्ञासमुच्चयार्थमिति भाष्ये स्पष्टम्। सम्पूर्वकस्य अस्यतेरेकीकरणात्मकऋ संश्लेषोऽर्थः। समस्यते अनेकं पदमिति समासः। `अकर्तरि च कारके संज्ञाया`मिति कर्मणि घञ्। अत एव मूले समस्यते इति वक्ष्यते। तथा च अन्वर्थेयं संज्ञा।

