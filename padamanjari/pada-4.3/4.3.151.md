---
index:  4.3.151
sutra:  नोत्वद्वर्धबिल्वात्
vritti:  padamanjari
---

मौञ्जमिति । मुञ्जशब्दात् `तृणधान्यानां च द्व्यषाम्` इत्याद्युदात्तत्वादौत्सर्गिकोऽण् । गार्मुतमिति । गर्मुच्छब्दः `मृग्रेरुतिः`, `ग्रोर्मुट् च` इत्युतिप्रत्ययान्तत्वादन्तोदात्त इति `अनुदात्तादेश्च` इत्यञ् । कथं तर्हि `तस्मा एतं गार्मुतं चरुं निर्वपेत्` इत्यन्तोदात्तत्वम् ? सर्वविधीनां छन्दसि विकल्पितत्वादण् भविष्यति । वाध्रीति । वर्ध्रशब्दः `लघावन्ते` इत्याद्युदात्तः, तमादण्, `टिड्ढाणञ्` इति ङीप् ।
मतुब्निर्देशे इत्यादि । असति तस्मिन्वर्णग्रहणं सर्वत्र तदन्तविधि प्रयोजयतीति तदन्तविधिः स्यात् । वैणवीति । बिल्वाद्यण् ।। 
