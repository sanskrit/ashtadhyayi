---
index:  4.1.40
vrittiindex:  490
sutra:  अन्यतो ङीष्
vritti:  balamanorama 
---

अन्यतो ङीष्। पञ्चम्यास्तसिः। वर्णादिति, अनुदात्तादिति, तोपधादिति चानुवर्तते। तत्र कस्मादन्यत इत्यपेक्षायां तोपधादिति प्रतियोगित्वेनान्वेति--तोपधापेक्षया अन्यत इति। तदाह--तोपधभिन्नादिति। कल्माषीति। चित्रवर्णेत्यर्थः। `चित्रं किर्मीरकल्माषशबलैताश्च कर्बुरे` इत्यमरः। सारङ्गीति। सारङ्गः शबले त्रिषु` इत्यमरः। `फिषोऽन्त उदात्तः` इत्यन्तोदात्तत्वशङ्कां व्युदस्यति--लघाविति। एतत्सूत्रं `वृषाकपी`ति सूत्रव्याख्यावसरे व्याख्यातम्। कृष्णा कपिलेति। फिट्स्वरेणान्तोदात्ताविमाविति भावः।

