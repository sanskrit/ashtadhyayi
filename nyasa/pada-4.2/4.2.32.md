---
index:  4.2.32
sutra:  द्यावापृथिवीशुनासीरमरुत्वदग्नीषोमवास्तोष्पतिगृहमेधाच्छ च
vritti:  nyasa
---

`अणो ण्यस्य चापवादः` इति। वास्तोष्पतिशब्दात् `दित्यदित्यादिभ्य` (4.1.85) इत्यादिना प्राप्तस्य ण्य्स्यापवादः। शेषेभ्यस्त्वौत्सर्गिकस्याणः। वास्तुनः पतिर्वास्तोष्पत्तिः। वास्तुशब्दस्य नपुंसकस्य पुंल्लिङ्गता, षष्ठ्यर्थेऽलुक् च निपातनात्। `षष्ठ्याः पतिपुत्रपृष्ठ` (8.3.53) इत्यादिना षत्वम्। `द्यावापृथिव्यौ` इति। `दिवो द्यावा` (6.3.29) इति द्यावादेशः। `शुनासीरीयम्` इति। `देवताद्वन्द्वे च` (6.3.26) इत्यानङ्। `अग्नीषोमीयम्` इति। `ईदग्नेः सोमवरुणयोः` (6.3.27) इतीत्त्वम्; `अग्नेः स्तुत्स्तोमसोमाः` (8.3.82) इति षत्वम्।।

