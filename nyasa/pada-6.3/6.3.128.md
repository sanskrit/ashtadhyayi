---
index:  6.3.128
sutra:  विश्वस्य वसुराटोः
vritti:  nyasa
---

`विश्वावसुः` इति। विश्वं वसु यस्येति बहुव्रीहिः। `विश्वाराट्` इति। विश्वस्मिन् राजत इति `सत्सूद्विष` (3.2.61) इत्यादिना क्विप्, व्रश्चादिसूत्रेण (8.2.36) षत्वम्, तस्य `झलां जशोन्ते` (8.2.39) इति जश्त्वम्--डकारः, डकारस्यापि चर्त्वम्--टकारः।
`यत्रास्यैतद्रूपम्` इति। क्व पुनरस्यैतद्रूपम्? यत्र पदसंज्ञा; पदाधिकारे षकारादीनां विधानात्। `विश्वराजौ, विश्वराजः` इति। अत्र पदसंज्ञा नास्ति, `असर्वनामस्थाने` (1.4.17) इति प्रतिषेधात्।।

