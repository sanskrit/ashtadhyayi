---
index:  5.2.14
vrittiindex:  1792
sutra:  आगवीनः
vritti:  balamanorama 
---

आगवीनः। कर्मकरे इति। वार्तिकलभ्यमिदम्। भृतिं गृहीत्वा यः कर्म करोति स--कर्मकरः। अत्र गोपालो विवक्षितः। स हि प्रातर्गां गृहीत्वा आसायं चारयित्वा स्वाभिनो गृहं नीत्वा प्रत्यर्पयति। तदाह--गोः प्रत्यर्पणेति। आगवीन इति। `गो` शब्दो गोप्रत्यर्पणे लाक्षणिकः। `आङ्मर्यादाभिविध्यो`रित्यव्ययीभावे `गोस्त्रियो`रिति ह्रस्वत्वे, आगुशब्दात्खे `ओर्गुणः` इति भावः। 

