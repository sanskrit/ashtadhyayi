---
index:  7.1.61
vrittiindex:  145
sutra:  रधिजभोरचि
vritti:  balamanorama 
---

रधिजभोः। `रध हिंसाया`मिति श्यन्विकरणस्य चतुर्थान्तस्य इका निर्देशः। `इदितो नुम् धातो`रित्यतो नुमित्यनुवर्तते। तदाह--एतयोरिति। अनिदित्त्वान्नुम्विधिः। जम्भत इति। शपि नुम्। `जम्भिते`त्यादाविटि अच्परकत्वान्नुम्। अचि किम् ?। रद्धा। जब्धम्। श्रम्भु इति। अकारमध्यः। ष्टुभु स्तम्भ इति। ष्टुत्वेन तकारस्य टः। षोपदेशोऽयम्। विष्टोभत इति। `उपसर्गात्सुनोती`ति षत्वम्। व्यष्टोभिष्टेति। `प्राक्सितादड्व्यवायेऽपी`ति षत्वम्। तिपृ इत्यादयः स्तोभत्यन्ता अनुदात्तेतो गताः। गुपू रक्,ण इति। ऊदिदयम्। 

