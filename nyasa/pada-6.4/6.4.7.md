---
index:  6.4.7
sutra:  नोपधायाः
vritti:  nyasa
---

अनजन्तार्थ आरम्भः। न इति षष्ठ्येकवचनान्तम्, सौत्रत्वन्निर्देशस्य यकारलोपस्यासिद्धत्वमनाश्रित्य `आद्गुणः` (6.1.87) कृतः। न इति वर्णग्रहणम्, तत्र वर्णग्रहणे सर्वत्र तदन्तविधिं प्रयोजयन्तीति नकारान्तस्याङ्गस्योपधायाः तस्या दीर्घत्वं विज्ञायत इत्याह--`नकारान्तस्याङ्गस्य` इति। `पञ्चानाम्` इति। `नलोपः प्रातिपदिकान्तस्य` (8.2.7) इति नकारलोपः।।

