---
index:  1.1.48
sutra:  उपान्वध्याङ्वसः
vritti:  nyasa
---

लुग्विकरणालुग्विकरणपरिभाषया (व्या.प.50) `वस निवासे` (धा.पा.1005) इत्यस्य भौवादिकस्य ग्रहणम्, न `वस आच्छादने` (धा.पा.1023) इत्यस्यादादिकस्य।
`वसेरश्यर्थस्य` इत्यादि। `उपोष्य रजनीमेकाम्` इति, त्रिरात्रमुपवसतीत्यत्र च `कालाध्वनोः` (2.3.5) इति द्वितीया। अथ वा `कालभावाध्वगन्तव्याः` (वा; म.भा.1.336) इति कर्मत्वे। अत्रार्थशब्दो निवृत्तिवचन इति भोजननिवृत्तिवाचिन इत्यर्थ-। `वक्तव्यम्` इति। व्याख्येयमित्यर्थः। तत्रेदं व्याख्यानम्-- इहाप्यन्यतरस्याग्रहणनुवर्तते, सा च व्यवस्थितविभाषा विज्ञायते; तेन वसेरश्यर्थस्य प्रतिषेधो भविष्यति।।

