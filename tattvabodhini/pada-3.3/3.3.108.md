---
index:  3.3.108
vrittiindex:  1567
sutra:  रोगाख्यायां ण्वुल्बहुलम्
vritti:  tattvabodhini 
---

रोगाख्या। धातोर्बहुलं ण्वुल् स्यात्प्रत्ययान्तं चेद्रोगस्यसंज्ञा। क्तिन्नादीनामपवादः। प्रच्छर्दिकेति। छर्द वमने। प्रवाहिकेति। प्रवाहयति = मुहुर्मुहुः प्रवर्तयतीति प्रवाहिका = ग्रहणी। विचर्चिकेति। चर्च अध्ययने। प्रत्ययोपसर्गाभ्यां रोगप्रतीतिः। `पाम पामा विचर्चिका` इत्यमरः। शिरोर्तिरिति। शिरःपीडा। अर्द हिंसायात्। `तितुत्रे`ति नेट्। धात्वर्थनिर्देश इति। क्रियानिर्देश इत्यर्थः। आसिका। शायिकेति। आसनं, शयनमित्यर्थः। इक्?श्तिपौ। धातोर्निर्देशः-अनुकरणम्। बहुलमित्यनुवृत्तेः क्वचिन्न। `गुप्तिज्किद्भ्यः सन्` `भुवो वुग्लुङ्लिटोः`। पचतिरिति। `उपसर्गात्सुनोति सुवतिस्यति` `ध्यायतेः संप्रसारमं चे`त्यादिनिर्देशादकर्तृवाचिन्यपि सार्वधातुके परे शबादयः। एवं भावकर्मवाचिन्यपि सार्वधातुके क्वचिद्यक्, `विभषा लीयतेः` इति यथा। तत्र हि `लीलीङोर्यका निर्देशो, न तु श्यने`त्युक्तम्। यत्तु प्राचा `श्तिपः शित्करणसामर्थ्याच्छबादय` इत्युक्तम्। तन्न। पिबतिर्ग्लायतिरित्यादौ पिबाद्यादेशप्रवृत्त्या , आत्वनिवृत्त्या च शित्त्वस्य चरितार्थत्वात्। वर्णादिति। वर्णानुकरणादित्यर्थः। न तु वर्णादुच्चार्यमाणादिति। तथा हि सत्यकार इत्यादावेव स्यान् तु ककार इत्यादौ। अत्र हि सङ्घातस्योच्चारणात्। अनुकार्यं त्विह वर्णमात्रम्, अकारत्सङ्घातादपि भवति, `उच्चैस्तरां वा वषट्?कारः` इति सूत्रनिर्देशात्। `सर्वे चकाराः प्रत्याख्यायन्ते` भाष्यप्रयोगाद्बहुलवचनाच्चेति। इह कारप्रत्ययस्य धातोरविहितत्वेऽपि धात्वदिकारस्थत्वात्कृत्संज्ञा। तेन कृदन्तत्वात्प्राप्तिपदिकत्वम्। प्रयोजनाऽभावन्न ककारस्येत्संज्ञा। आर्द्धधातुकत्वाऽभावादिडागमो न। `अस्य च्वौ` इत्यादौ तु कारप्रत्ययाऽभावो बाहुलकादेव। रादिफः। वाऽसरूपविधिना कारोऽपि। तेन `रकारादीनि नामानि शृण्वतो मम पार्वति` इत्यादि प्रयोगः साधुरेव। अकारलोप इति। अतद्धतपरत्वादभत्वाच्च `यस्ये`ति लोपस्याऽप्राप्तिरिति भावः। कृदन्तत्वात्प्राप्तपदिकत्वमिह पूर्ववद्बोध्यम्। `तसौ मत्वर्थे` इत्यत्र बाहुलकाच्छो न। `शैषकान्मतुबर्थीया`दित्यत्र तु बाहुलकादेव मतुबर्थशब्दाच्छः। अन्ये तु नैतत्कृदन्तं, मत्वर्थे भव इति विगृह्य गहादित्वाच्छप्रत्यये तद्धितान्तमेवेत्याहुः। इणजा। धात्वर्थनिर्देशे प्राप्तस्य ण्वुलऽपवादोऽयम्।एवमग्नेऽपि। आजिरिति। बाहुलकादजेर्वीभावो न।

