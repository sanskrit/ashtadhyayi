---
index:  3.4.6
sutra:  छन्दसि लुङ्लङलिटः
vritti:  nyasa
---

`यथायथम्` इति। यथास्वम्। यो यस्यात्मीयो विषयः स तत्रेत्यर्थः। `अकरत्` इति।`कृमृदृरुहिभ्यश्छन्दसि`(3.1.59) इति च्लेरङ, `ऋदृशोऽङि गुणः` (7.4.16)। `अकरम्` इति। मिपोऽम्। `अवृणीत` इति। वृञो लङ्, र्क्यादित्वात् श्ना, पूर्ववदीत्वम्। `ममार` इति। लिट्, `म्रियतेर्लुङलिङोश्च` (1.3.61) इति नियमात् परस्मैपदम्, णल्, वृद्धिः, रपरत्वम्, `द्विर्वचनेऽचि` (1.1.59) इति स्थाननिवद्भावात् मृ इत्येतद्द्विरुच्यते, `उरत्` (7.4.66) इत्यत्वम्, रपरत्वम्, हलादिशेषः।।

