---
index:  6.2.124
sutra:  कन्था च
vritti:  nyasa
---

कथि `क्लेशने` (?) अस्मात् `गुरोश्च हलः` (3.3.103) इत्यकारः, तेन कन्थान्तोदात्ता। `सौशमिकन्थम्` इति। शोभनः शमोऽस्य शुशमः `तस्यापत्यम्` (4.1.95) इत्यत इञ्। तेनाद्युदात्तः सौशमिशब्दः। `आह्वकन्थम्` इति। आङ्पूर्वस्य ह्वयतेः `आतश्चोपसर्गे` (3.1.136) इति कः, तेनाह्वशब्दस्याथादिस्वरेणा (6.2.144) न्तोदात्तः। `चप्पकन्थम्` इति। `चप सान्त्वने` (धा.पा.399), अस्मात् `पानी विषिभ्यः पः` (द.उ.7.2) इति बहुलवचनाच्चपोऽपि भवति। तेन चप्पशब्दोऽन्तोदात्तः।।

