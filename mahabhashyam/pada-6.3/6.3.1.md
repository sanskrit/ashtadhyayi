---
index: 6.3.1
index_padded: 6.3.001

sutra: अलुगुत्तरपदे
vritti: mahabhashyam
---

 अलुगुत्तरपदे (2860) (अलुगधिकरणम्) (अधिकारमर्यादानिर्णयभाष्यम्) आ कुतोऽयमधिकारः ? अलुगधिकारः प्रागानङः । उत्तरपदाधिकारः प्रागङ्गाधिकारात् ।। (अधिकारप्रयोजनजिज्ञासाभाष्यम्) कानि पुनरुत्तरपदाधिकारस्य प्रयोजनानि ? (6383 अधिकारप्रयोजनवार्तिकम् ।। 1 ।।) - उत्तरपदाधिकारस्य प्रयोजनं स्तोकादिभ्योऽलुगानङिकोह्रस्वनलोपाः - पञ्चम्याः स्तोकादिभ्यः [[6.3.2]] स्तोकान्मुक्तः, अल्पान्मुक्तः, कतिपयान्मुक्तः । उत्तरपद इति किमर्थम् ? निष्क्रान्तः स्तोकात् --- निः स्तोकः ।। आनङिकोह्रस्वनलोपाः प्रयोजनम् । आनङ् --- होतापोतारौ । उत्तरपद इति किमर्थम् ? होतापोतृभ्याम् ।। इको ह्रस्वोऽङ्यो गालवस्य (61) प्रयोजनम् । ग्रामणिकुलम्, सेनानिकुलम् । उत्तरपद इति किमर्थम् ? ग्रामणीः, सेनानीः । उत्तरपद इति किमर्थम् ? परमन । नैषोऽस्ति प्रयोगः । इदं तर्हि --- नतरां गमनम् ।। (6384 उपसंख्यानवार्तिकम् ।। 2 ।।) - एकवच्च - एकवच्चालुग्भवतीति वक्तव्यम् । किं प्रयोजनम् ? स्तोकाभ्यां मुक्तः स्तोकेभ्यो मुक्त इति विगृह्य स्तोकान्मुक्त इत्येव यथा स्यात् ।। (6385 उपसंख्यानानर्थक्यबोधकवार्तिकम् ।। 3 ।।) - एकवद्वचनमनर्थकम् - एकवद्भावश्चानर्थकः ।। द्विबह्वोरलुक्कस्मान्न भवति ? (6386 अनिष्टनिरासवार्तिकम् ।। 4 ।।) - द्विबहुष्वसमासः - द्विवचनबहुवचनान्तानामसमासः । किं वक्तव्यमेतत् ? न हि । कथमनुच्यमानं गंस्यते ? (6387 अनिष्टनिराससाधकवार्तिकम् ।। 5 ।।) - उक्तं वा - किमुक्तम् ? अनभिधानादिति ।। तच्चावश्यमनभिधानमाश्रयितव्यम् ।। (6388 अनभिधानप्रयोजनवार्तिकम् ।। 6 ।।) - एकवद्वचने हि गोषुचरेऽतिप्रसङ्गः - एकवद्वचने हि गोषुचरेऽतिप्रसङ्गः स्यात् । गोषुचरः ।। (6389 अनभिधानप्रयोजनवार्तिकम् ।। 7 ।।) - वर्षाभ्यश्च जे - वर्षाभ्यश्च जेऽतिप्रसङ्गो भवति । वर्षासुजः ।। (6390 अनभिधाने दोषवार्तिकम् ।। 8 ।।) - अपो योनियन्मतिषु चोपसंख्यानम् - अपो योनियन्मतिषु चोपसंख्यानं कर्तव्यम्, जे चरे च तत्रातिप्रसङ्गो भवति । योनि --- अप्सुयोनिः । योनि ।। यत् --- अप्सव्यम् । यत् ।। मति --- अप्सुमतिः । मति ।। जे --- अप्सुजः । जे ।। चरे --- अप्सु चरो गह्वरेष्ठाः ।। 