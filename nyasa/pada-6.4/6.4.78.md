---
index:  6.4.78
sutra:  अभ्यासस्यासवर्णे
vritti:  nyasa
---

`इयेष, उवोष` इति। `इषु इच्छायाम्` (धा.पा.1351) झ्र्`इष`--धा.पा.ट `उष दाहे` (धा.पा.696)--आभ्यां लिट् णल्। अत्र च द्विर्वचनं प्राप्नोति, `पुगन्तलघूपधस्य च` (7.3.86) इति गुणश्च, तत्र परत्वाद्गुणः--एष, ओष इति स्थिते `द्विर्वचनेऽचि` (1.1.59) इति स्थानिवद्भावादिषुषित्येतयोर्द्विर्वचनम्, तत इयङ्वङौ। ननु च तयोः कर्तव्ययोः `अचः परस्मिन् पूर्वविधौ` (1.1.57) इति स्थानिवद्भावात्सवर्णता नास्ति? नैतदस्ति; यो ह्यनादिष्ठादचः पूर्वस्तस्य विधी कर्तव्ये स्थानिवद्भावेन भवितव्यम्, आदिष्टाच्चात्राचः पूर्व एषोऽभ्यासः, तत् कुतेऽत्र स्थानिवद्भावः। `इयर्ति` इति। `ऋ गतो` (धा.पा.1098) जुहोत्यादित्वाच्छपः श्लुः, अभ्यासस्य `उरत्` (7.4.66) इत्यत्त्वम्, `अर्तिपिपर्त्त्योश्च` (7.4.77) इतीत्त्वम्, तत इयङादेशः।
`ईयतुः, ईयुः` इति। `ऊवतुः उवुः` इति। `असंयोगाल्लिट् कित्` (1.2.5) इति। कित्त्वाद्गुणाभावः, तेन सवर्णोऽज्न भवति।
`इयाज` इति। `उवाप` इति। यजिवप्योः `लिट्यभ्यासस्योभयेषाम्` (6.1.17) इति सम्प्रसारणम्।।

