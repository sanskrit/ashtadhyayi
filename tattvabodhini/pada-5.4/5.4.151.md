---
index:  5.4.151
vrittiindex:  762
sutra:  उरःप्रभृतिभ्यः कप्
vritti:  tattvabodhini 
---

उरः प्रभृतिभ्यः कप्। उरः प्रभृत्यन्ताद्बहुब्राईहेः कप्स्याते। `समासार्थोत्तरपदान्ताः समासान्ताः`इति पक्षे तु बहुव्रीहेश्चरमावयवेभ्य उरःप्रभृतिभ्यः कबिति ब्याख्येयम्। तद्धितत्वात्कस्य नेत्वम्। व्यूढोरस्क इति। व्यूढं विशालमुरो यस्य सः। `सोऽपदादौ`इति विसर्जनीयस्य सः। प्रियसर्पिष्क इति। `इणः षः` इति विसर्गस्य षत्वम्। एकवचनान्तनीति। `नद्यृतश्चे`ति सिद्धे लक्षामीशब्दपाठस्त्विह एकवचनान्तलक्ष्मी शब्दावयवकबहुव्रीहेरेव नित्यं कप्, अन्यत्र `शेषा`दिति विकल्प एवेति नियमार्थः। तेन `अकृशमकृशलक्ष्मीश्चेतसा शंसितं सः`इति भारविप्रयोगः सिद्धः। अकृशा लक्ष्म्यो यस्येति विग्रहः। यत्तु प्राचोक्तं=`नद्यृतश्चे`ति कप्, बहुलक्ष्मीक इति। तदयुक्तम्। सङ्ख्यावाचिबहुशब्दस्यैकवचनान्तत्वाऽभावात्प्रकृतनियमेन वारितत्वात्। बह्वी अधिका लक्ष्मीर्यस्येति विग्रहे वैपुल्यवाचिन एकवचनान्तत्वसंभवेऽपि विशेषनविधेर्बलीयस्त्वेन `उरःप्रभृतिभ्यः कप्` इत्येव वक्तुमुचितत्वात्। यदा तु `नियमशास्त्राणां निषेधमुखेन प्रवृत्ति` रित्याश्रीयते तदा प्राचोक्तमपि सम्यगेवेति ज्ञेयम्। अर्थान्नञ इति। गणसूत्रमिदम्। अनर्थकेनापीति। कथं तर्हि `सुपथ#ई नगरी`ति हलन्तेषूक्तं, कपोऽत्र दुर्वारत्वात्। न च `न पूजनात्`इत्यनेन `ऋक्पूरब्धूः----`इत्यस्यैव कपोऽपि निषेधः शङ्क्यः। षचः प्राचीनानामेव स निषेध इति वक्ष्यमाणत्वात्। कप्प्रत्ययस्य षच उत्तरत्वात्। सत्यम्। समासान्तविधेरनित्यत्वात्साधुरिति समाधेयम्। `युवोरनाकौ`इति सूत्रे सुपथीति भाष्याच्चेत्युक्तम्।

