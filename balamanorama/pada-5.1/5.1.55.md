---
index:  5.1.55
vrittiindex:  1698
sutra:  कुलिजाल्लुक्खौ च
vritti:  balamanorama 
---

कुलिजाल्लुक्खौ च। अन्यतरस्यामित्यनुवृत्तिमभिप्रेत्याह--लुक्खौ वा स्त इति। `आर्हात्` इत्यत्र परिमाणपर्युदासाट्ठगभावे प्राग्वहतीयस्य ठञः `अध्यर्धे`ति नित्यं लुकि प्राप्ते लुको विकल्पविधिः। चात्ष्ठंश्चेति। तथाच ठञो लुक्खश्च ष्ठंश्चेति। तथाच ठञो लुक्खश्च ष्ठंश्चेति त्रितयं विकल्प्यते। तत्र ष्ठनः खस्य ठञो लुकश्चाऽभावे ठञः श्रवणं पर्यवस्यति। तदाह--लुगभावे ठञः श्रवणमिति। द्विकुलजीति। ठञो लुकि रूपम्। `द्विगोः` इति ङीप्। द्विकुलिजीनेति। खे रूपम्। द्विकुलिजिकीति। ष्ठनि रूपम्। द्वौकुलिजिकीति। ठञो लुगभावे रूपम्। `परिमाणान्तस्ये`त्यत्र `असंज्ञाशाणकुलिजाना`मित्युक्तेर्नोत्तरपदवृद्धिः।

