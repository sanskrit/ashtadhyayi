---
index:  4.2.104
sutra:  अव्ययात्त्यप्
vritti:  nyasa
---

`अमेह` इत्यादि। परिगणनम्। एतच्चोत्तरसूत्रस्थस्यान्यतरस्यांग्रहणस्यभोर्योगयोः विज्ञायते व्यवस्थितविभाषाविज्ञानाच्च लभ्यते। अमाशब्दः समीवाची, स्वरादिपाठादव्ययत्वम्। इहेत्यादीनां `तद्धितश्चासर्वविभक्तिः`(1.1.38) इति। अमा भवोऽमात्यः।
`औपरिष्टः` इति। उपरिष्टाद्भवतीत्यणि कृते `अव्ययानां भमात्रे टिलोपो वक्तव्यः` (वा.842) इति टिलोपः।परतो भवः `पारस्तः`। परतः शब्दः `विभाषा परावराभ्याम्` (5.3.29) इत्यसुजन्तः। `आरातीयः` इति। अत्र टिलोपो न भवति; `बहिषष्टिलोपश्च` (वा.378) इत्यत्रानित्यत्वस्य ज्ञापितत्वात्।
`त्यब्नेर्ध्रुवे` इति। निशब्दाध्रुवे वाच्ये त्यब्भवति। नियते सर्वकाले भवो नित्यः।
`निसो गते` इति। निःशब्दाद्गते वाच्ये त्यब्भवति। `निष्ट्यः` इति। `ह्रस्वात्तादौ तद्धिते` (8.3.99) इति मूर्धन्यः। एवमादविष्ट्य इत्यत्रापि भवति।।

