---
index:  2.2.27
vrittiindex:  732
sutra:  तत्र तेनेदमिति सरूपे
vritti:  tattvabodhini 
---

तत्र तेनेदं। ग्रहण विषय इति। गृह्यते अनेनेति ग्रहणं=केशादि। तद्विषयो=वाच्यो ययोस्ते सरूपे। प्राह्रियते अनेनेति प्रहरणं=दण्डादि, तद्विषयो=वाच्यो ययोरिति प्राग्वत्। कर्मव्यतिहारः=परस्परग्रहणं, परस्परप्रहरणं च। ननु `ग्रहणविषये सप्तम्यन्ते समस्येते, प्रहरणविषये तृतीयान्ते चे`त्यादिविषयविशेषः सूत्राक्षरैः कथं लभ्यत इत्यत आह---इति शब्दादिति। स हि लौकिकीं विवक्षां दर्शयति। लोके केशाकेशीत्यादिप्रयोगे यावानर्थः प्रतीयते तावत्यर्थे बहुव्रीहिर्भवतीत्यर्थः।

