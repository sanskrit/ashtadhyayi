---
index:  6.4.156
vrittiindex: 
sutra:  स्थूलदूरयुवह्रस्वक्षिप्रक्षुद्राणां यणादिपरं पूर्वस्य च गुणः
vritti:  balamanorama 
---

स्थूलदूर। एषामिति। स्थूल, दूर, युवन् ह्रस्व, क्षिप्र, क्षुद्र इत्येतेषामित्यर्थः। यणादीति। यण्--आदिर्यस्येति विग्रहः। `पर`मिति `यणादी`त्यस्य विशेषणम्। परभूतंयणादीत्यर्थः। लुप्यत इति। `अल्लोपोऽनः` इत्यतोऽनुवृत्तं लोपपदमिह कर्मणि घञन्तमाश्रीयत इत्यर्थः। भावसाधनत्वे परमित्यनेन सामानाधिकरण्याऽसंभवात्। पूर्वस्येति। पूर्वत्वं यणपेक्षया बोध्यम्। इष्ठादिष्विति। `तुरिष्ठेमेयस्सु` इत्यतस्तदनुवृत्तेरिति। भावः। स्थविष्ठ इति। स्थूलशब्दादिष्ठनि ल इत्यस्य लोपे ऊकारस्य गुण ओकारः। अवादेश इति भावः। ओर्गुणस्तु न प्रवर्तते, यणादिलोपस्याऽऽभीयत्वेनासिद्धत्वात्। एवमग्रेऽपि। दविष्ठ इति। दूरशब्दादिष्ठनि र इत्यस्य लोपे ऊकारस्य गुणे अवादेशः। यविष्ठ इति। युवन्शब्दादिष्ठनि `व`न्नित्यस्य लोपे गुणे अवादेशः। `पर`मित्यनुक्तौ `यु` इत्यस्यापि यणादेर्लोपः स्यात्। ह्रसिष्ठ इति। ह्रस्वशब्दादिष्ठनि `व` इत्यस्य लोपः। `पर`मित्यनुक्तावत्र रादेर्लोपः स्यात्। क्षेपिष्ठ इति। क्षिप्रशब्दादिष्ठनि र इत्यस्य लोपः, उकारस्य गुणः। एवमीयसिति। स्थवीयान्, दवीयान्, यवीयान्, ह्रसीयान्, क्षेपीयान्, क्षोदीयान्। इमनिजनुवृत्तेः प्रयोजनमाह--ह्रस्वक्षिप्रेति। 

