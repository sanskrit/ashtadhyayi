---
index:  3.4.92
vrittiindex:  53
sutra:  आडुत्तमस्य पिच्च
vritti:  balamanorama 
---

भव नि इति स्थिते-- आडुत्तमस्येति। `लोटो लङ्व`दित्यतो लोट इत्यनुवर्तते। तदाह--लोडुत्तमस्येति। स्तवानि स्तवावेत्यादौ सार्वधातुकपिदिति ङित्त्वनिवृत्त्यर्थं पिद्वचनम्। यद्यपि मिपस्थानिकस्य नः पित्त्वात्तदागमस्यापि सिद्धं पित्त्वं, तथापि वस्मसोराडागमस्याऽङित्तवार्थं पिदिति वचनम्। ननु स्तुहि भवानीत्यत्र `एरु` रित्युत्वं कुतो न स्यादित्यत आह-हिन्योरुत्वं नेति। सामर्थ्यादिति। अन्यथा-- `हु-नु` इत्येव विदध्यादिति भावः। भवानीति। आडागमे सवर्णदीर्घः। न चाऽत्र लङ्वद्भावादितश्चेति लोपः शङ्क्यः, इकारोच्चारणसामर्थ्यात्। अन्यथा `मो न` इत्येव विदध्यात्। एवं हेरपि बोध्यम्। यद्यपि भवानीत्यादवतो दीर्घो यञि इत्येव दीर्घसिद्धेराडागमविधिर्व्यर्थस्तथापि स्तवानीत्याद्यर्थमावश्यकमिहापि न्याय्यत्वादुपन्यस्तम्। भवावेति। लोटो वस्। गुणावादेशौ। आडागमः। सवर्णदीर्घः। लङ्वद्भावात् `नित्यं ङित` इति सकारलोपः। एवं मसि भवामेति रूपम्। इति लोट्प्रक्रिया। 

