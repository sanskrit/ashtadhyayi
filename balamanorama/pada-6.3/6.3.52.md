---
index:  6.3.52
vrittiindex:  975
sutra:  पादस्य पदाज्यातिगोपहतेषु
vritti:  balamanorama 
---

पादस्य पद। `पदे`ति लुप्तप्रथमाकं पृथक्पदम्। एष्विति। आजि, आति, ग, उपहत-इत्येतेष्वित्यर्थः। अदन्त इति। उत्तरसूत्रे पदिति हलन्तस्य ग्रहणादितिभावः। अजतीति। `अज गतिक्षेपणयोः`। पदातिरिति। पादाभ्यामततीति विग्रहः। `अत गतौ` अज्यतिभ्यामिति। पादे उपपदे अजधातोरतधातोश्च इण्स्यादिति तदर्थः। `अजी`त्यस्य `अजेर्व्यघञपो`रिति वीभावमाशङ्क्याह--अजेर्व्यभावो निपातनादिति। आजीति निर्देशादित्यर्थः। पदग इति। पादाभ्यां गच्छतीत्यर्थः। `गमश्च`, `अन्तात्यन्ताध्वदूरपारसर्वानन्तेषु डः` इति सूत्रस्थेन `अन्येभ्योऽपि दृश्यते` इति वार्तिकेन गमधातोर्ङः। तदन्ते गशब्दे परे पादस्यादन्तः पदादेशः। दकारान्तादेशे तु `पद्ग` इति स्यात्। पदोपहत इति। पादाभ्यामुपहत इति विग्रहः। अत्रापि दकारान्तादेशे `पदुपहत` इति स्यात्।

