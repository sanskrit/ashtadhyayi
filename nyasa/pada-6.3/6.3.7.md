---
index:  6.3.7
sutra:  वैयाकरणाख्यायां चतुर्थ्याः
vritti:  nyasa
---

`वैयाकरणानाम्` इति। व्याकरणमधीयते विदन्ति वा वैयाकरणा। का पुनर्वैयाकरणानामाख्येत्याह--`यया` इत्यादि। अथैवं कस्मान्न व्याख्यायते--व्याकरणे भवा वैयाकरणी, `अणुगयनादिभ्यः` (4.3.73) इत्यण्, वैयाकरणी चासावाख्या चेति वैयाकरणाख्या `पुंवत् कर्मदारय` (6.3.42) इत्यादिना पुंवद्भवः, तस्यां वैयाकरणाख्यायामिति? अशक्यमेवं व्याख्यातुम्, इह हि न स्यात्--आत्मनेभाषः, परस्मैभाष इति। व्याकरणे हि का भाषा? या व्याकरणे कृता। न चैते क्वचित् व्याकरणे कृते। पूर्वत्र व्याख्याने सतीहापि भवति, एते अपि वैयाकरणानामाख्ये, तथा ह्याभ्यामपि वैयाकरणा व्यवहरन्त्येव। `आत्मनेपदम्` इति। आत्मार्थ पदम्। तादर्थ्ये `चतुर्थी` (2.1.36) इति योगविभागात् समासः। ननु `चतुर्थी तदर्थ` (2.1.36) इत्येवं समासः सिद्धः? न सिध्यति; प्रकृतिविकारभावे हि स इष्यते।।

