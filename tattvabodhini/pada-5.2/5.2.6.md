---
index:  5.2.6
vrittiindex:  1375
sutra:  यतामुकसंमुखस्य दर्शनः खः
vritti:  tattvabodhini 
---

यथामुख। दृश्यतेऽस्मिन् दर्शनः=आदर्शादिः। अधिक,रणे ल्युट्। `असादृश्ये`इति प्रतिषेधात्सादृश्ये कथं यथाशब्दस्य समासः?। तत्राह----निपातनादिति। एतच्च वृत्तिग्रन्थमनुसृत्योक्तम्। भट्टिकाव्ये तु पदार्थानतिवृत्तौ यथाशब्द आश्रितः। तथा च मायामृगं प्रकम्योक्तं---`यथामुखीनः सीतायाः पुप्लुवे बहु लोभयन्`इति। यथामुखं दर्शन इति। अव्ययीभावस्यापि यथामुखशब्दस्येन्मत्तगङ्गादिवत्सत्त्ववचनत्वात्कर्मशक्तियोगे सति कृद्योगलक्षणा षष्ठी। तस्या `नाव्ययीभावा`दित्यमादेशः। सर्वस्य मुखस्येति। `संमुखस्ये`ति नोक्तं, प्रत्ययसंनियोगेनैव समशब्दस्याऽन्त्यलोपनिपातनात्। संशब्दस्तचुसमशब्दार्थे न दृश्यते, `संमुखो भव`इत्यत्र `अभिमुख`इत्यर्थप्रतीतेः। तत्र च खप्रत्ययस्याऽनिष्यमाणत्वात्। कथं तर्हि----`संयुगे संमुखीनं तमुद्गदं प्रसहेत कः`इति भट्टिः। अभिमुखावस्थानात्सामथ्र्याद्भविष्यतीति हरदत्तः। 

