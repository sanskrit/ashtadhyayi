---
index:  8.3.22
sutra:  हलि सर्वेषाम्
vritti:  padamanjari
---

यकारस्य पदान्तस्येति । वकारस्तु भोभगोअघोपूर्वो न सम्भवति । अवर्णपूर्वस्तु सम्भवति--वृक्षव् करोतीति । तस्य तु लोपो न भवति, अशि हलीति विशेषणादित्युक्तम् । तस्माद्यकारस्येत्युक्तम् । ननु वृक्षव् हसतीत्यादौ सम्भवति ? न सम्भवति; अनभिधानात्, नह्येवंविधमभिधानमस्ति । तथा च `लण्` इत्यत्र भाष्यकार आह---`न पदान्ता हलोऽणः सन्ति` इति । एवं च वृक्षव् करोतीत्ययमपि प्रयोगश्चिन्त्यः ।।
