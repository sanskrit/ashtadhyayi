---
index:  3.1.34
sutra:  सिब्बहुलं लेटि
vritti:  padamanjari
---

सिब्बहुलं लेटि।। जोषिषन्मन्दिषदिति। `जुषी प्रीतिसेवनयोः` `मदि स्तुतिमोदस्वप्नगतिषु`, अनुदात्तौ, व्यत्ययेन परस्मैपदम्, सिच इट् `लेटोऽडाटौ` इति तिपोऽट्, `इतश्च लोपः परस्मैपदेषु` इतीकारलोपः, तत्र च वेति वर्तते। तारिषदिति। `तृ प्लवनतरणयोः`,`सिब्बहुलं छन्दसि णिद्वक्तव्यः` इति वचनाद्वृद्धिः, अमीषां भविता भाविषदिति यथा। छान्दसो वा दीर्घः। पतातीति। `शल हुल पत्लृ गतौ`, लेटोऽडाटौ` इत्याट् शपासहैकादेशः। च्यावयातीति। `च्युङ् प्रुह् प्लुङ् गतौ` ण्यन्तः। इहावयासिषीष्ठा इति यातेरवपूर्वाल्लिङि बहुलवचनास्तिप्, थासः सीयुट्, इट्। `एकाच उपदेशेऽनुदात्तात्` इति तु प्रतिषेधो न भवति; सिपा व्यवधानात्।।
