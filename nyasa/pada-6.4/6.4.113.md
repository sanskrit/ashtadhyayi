---
index:  6.4.113
sutra:  ई हल्यघोः
vritti:  nyasa
---

`लुनीतः, पुनीतः; `लुनीथ, पुनीथ` इति। तस्थसौ। `मिमीते` इति। आत्मनेपदैकवचनम्। `मिमीषे` इति। `थासः स` (3.4.80)। `मिमीध्वम्` इति। ध्वम्। `लुनन्ति, पुनन्ति` इति। झिप्रत्ययः।
ननु च यद्यप्यजादावपीत्त्वं स्यात्, लोपोऽनवकाशः स्यात् अतोऽनवकाशत्वाल्लोप ईत्त्वं बाधिध्यते, तत् किं `हलि` इत्यनेन? नैतदस्ति; असति हल्ग्रहणे वचनादुभयं स्यात्। घुसंज्ञकेष्वाल्लोपः प्रसज्येत। तस्मात् `हलि` इति वक्तव्यम्। `दत्त्#ः` इति। `खरि च` (8.4.55) इति चर्त्त्वम्। `धत्तः` इति। धाञो द्विर्वचने कृते `अभ्यासे चर्च्च` (8.4.54) इत्यभ्यासस्य जशत्वे च `दधस्तथोश्च` (8.2.38) इति भष्भावेन दकारस्य धकारः, धातोस्त्वाकारलोपे कृते जश्त्वचर्त्त्वे।।

