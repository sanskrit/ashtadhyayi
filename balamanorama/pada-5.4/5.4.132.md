---
index:  5.4.132
vrittiindex:  861
sutra:  धनुषश्च
vritti:  balamanorama 
---

धनुषश्च। `ऊधसोऽनङि`ति पूर्वसूत्रं स्त्रीप्रत्ययादिकारे व्याख्यातं, तस्मादनङित्यनुवर्तते। तदाह--अनङादेश इति। ङित्त्वादन्तादेश इति भावः। द्विधन्वेति। द्वे धनुषी यस्येति विग्रहः। समासे द्विधनुशब्दे सकारस्य अनङादेशः। ङकार इत्। अकार उच्चारणार्थः। उकारस्य यणिति भावः। शार्ङ्गधन्वेति। श्रृङ्गस्येदं शार्ङ्गं। `तस्येद`मित्यण्, तत् धनुर्यस्येति विग्रहः। समासे शार्ङ्गधनुःशब्दे सकारस्यानङ्, ङकार इत्, अकार उच्चारणार्थः। उकारस्य यणिति भावः। महिम्नःस्तवे `स्वलावण्याशंसाधृतधनुषमि`ति प्रयोगस्त्वार्षः। 

