---
index:  7.3.106
vrittiindex:  286
sutra:  संबुद्धौ च
vritti:  balamanorama 
---

संबुद्धौ च। `बहुवचने झल्ये`दित्यत एदिति, `आङि चापः` इत्यत `आप` इति चानुवर्तते। तदाह-आप इत्यादिना। आबन्तस्येत्यर्थः। `अलोऽन्त्यस्य`। हे रमे स् इति स्थिते प्रक्रियां दर्शयति--एङ्ह्रस्वादिति। हल्ङ्यादिलोपस्तु न, परत्वात्प्रतिपदोक्तत्वाच्च एत्त्वे कृते हल्ङ्यादिलोपस्याऽप्राप्तेः, `एङ्ह्रस्वा`दिति लोपस्यैव परत्वेन न्याय्यत्वाच्चेति भावः। रमामिति। `अमि पूर्वः` इति पूर्वरूपम्। औङः शीभावे आद्गुणं मत्वाह--रमे इति। स्त्रीत्वादिति। शसि रमा-असिति स्थिते पूर्वसवर्णदीर्घे सति कृतपूर्वसवर्णदीर्घात्परत्वेऽपि `तस्माच्छसः` इति नत्वं स्त्रीलिङ्गत्वान्न भवतीत्यर्थः। रमा-आ इति स्थिते। 

