---
index:  3.2.89
vrittiindex:  809
sutra:  सुकर्मपापमन्त्रपुण्येषु कृञः
vritti:  balamanorama 
---

सुकर्म।सु, कर्म, पाप, मन्त्र, पुण्य एषां पञ्चानां द्वन्द्वः। त्रिविध इति। `सुकर्मादिषु भूते कृञः क्विबेवे`ति, `सुकर्मादिषु भूते कृञ एव क्विबिति, `सुकर्मादिषु भूते कृञ एव क्वि`बिति `सुकर्मादिषु भूत एव कृञ` इति त्रिविध इत्यर्थः। अण् नेति। क्तवतुस्तु भवत्येव, सोपपदप्रत्ययस्यैव नियमेन व्यावृत्तेरिति भावः। स्वादिष्वेवेति। सुकर्मादिषु पञ्चस्वित्यर्थः। 

