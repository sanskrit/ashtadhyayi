---
index:  8.4.4
sutra:  वनं पुरगामिश्रकासिध्रकाशारिकाकोटराग्रेभ्यः
vritti:  nyasa
---

वनमिति षष्ठीस्थाने सुब्ब्यत्ययेन प्रथमा। `पुरगावणम्` इति षष्ठीसमासः। `वनगिर्योः संज्ञायां कोटरकिंशुलुकादीनाम्` (6.3.117) इति पूर्वपदस्य दीर्घः। `अग्रेवणम्` इति। षष्ठोसमासः। तस्मिन् कृते राजदन्तादिवद्वनशब्दस्य परनिपातः। `हलदन्तात् सप्तम्याः सज्ञायाम्` (6.3.9) इति सप्तम्या अलुक्।
ननु च पूर्वेणैव णत्वं सिद्धम्, तत्किमर्थोऽयम्? इत्यत आह--`सिद्धे` इत्यादि। पुरगादिभ्यो वननकारस्यैवेति विपरीतनियमो नाशङ्कनीयः, पुरगादीनं कृतदीर्घाणां निर्देशात्। सह्येवमर्थः क्रियते--यत्रैषां दीर्घत्वं तत्र नियमो यथा स्यात्, अन्यत्र मा भूदिति। अन्यता `अनगिर्योः` (6.3.117) इत्यनेनैव दीर्घत्वे सिद्धे दौर्घोच्चारणं गौरवफलमेव केवलं स्यात्। तस्माद्यत्रैषां दीर्घत्वं तत्रैव नियमः। अतो व्यवच्छेद्यामाभावान्न भवति विपरीतनियमाशङ्का; न हि वनादन्यस्मिन्नमीषां पूर्वपदभूतानां दीर्घत्वमस्ति।।

