---
index:  1.2.54
vrittiindex:  1033
sutra:  लुब्योगाऽप्रख्यानात्
vritti:  tattvabodhini 
---

लुब्योगेति। `जनपदे लुप्`, `वरणादिभ्यश्चे`ति द्विसूत्री `लुप्`अशब्देन विवक्षिता। `अशिष्य`मिति सम्बध्यत एव। तदाह--लुबपीति। प्रकृतिप्रत्ययार्थयोः सम्बन्धोयोग इत्याशयेन फलितमाह---अवयवार्थस्येति। अप्रख्यानाद्विति व्याचष्टे---अप्रतीतेरिति। पञ्चालादयः शब्दाः क्षत्रियेषु यथा रूढास्तथा जनपदेऽपीति `तस्य निवासः` `अदूरभवश्च` इति तद्धितो नैवोत्पद्यते किमनेन लुपो विधानेनेत्यर्थः। न दृश्येतेति। विनापि क्षत्रियसम्बन्धं पञ्चालादिशब्दोजनपदेषु प्रयुज्यते इति नार्थः सूत्रेणेत्यर्थः। प्रसङ्गात्पूर्वाचार्यपरिभाषितकमन्यदपि प्रत्याचष्टे--प्रधानेत्यादिना।

