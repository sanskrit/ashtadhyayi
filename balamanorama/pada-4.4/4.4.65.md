---
index:  4.4.65
vrittiindex:  1596
sutra:  हितं भक्षाः
vritti:  balamanorama 
---

हितं भक्षाः। तदस्येत्यनुवृत्तम्। तत्र षष्ठी चतुर्थ्याविपरिणम्यते, हितयोगात्। तत् अस्मै हितमित्यर्थे प्रथमान्ताट्ठक् स्यात्, यद्धितं भक्षाश्चेत्ते स्युरित्यर्थः। संस्कृतं भक्षा इति वद्व्याख्येयम्। अपूपभक्षणमिति। अनेन अपूपशब्दोऽपूपभक्षणे लाक्षणिक इति सूचितम्। अपूपो हितमित्यर्थे तु न ठक्, अभिधानस्वाभाव्यादिति भावः। 

