---
index:  7.3.111
sutra:  घेर्ङिति
vritti:  padamanjari
---

ध्यन्तस्याङ्गस्येति । `वर्णमात्रस्य घिसंज्ञा` इत्याश्रित्येदमुक्तम् । `तदन्तस्य संज्ञा` इत्यत्र तु पक्षे घ्येकदेशे वर्णे घिशब्दो द्रष्टव्यः । एतेन नद्यन्तादिति व्याख्यातम् ।
सुपीत्येवेति । `सुपि च` इत्यतः । पट्वीति । `वातो गुणवचनात्` इति । कुरुत इति । यस्य नदीसंज्ञा नास्ति स सर्वोऽपि घिसंज्ञः, न लिङ्गवदेवेति । कुरुशब्दस्य घिसंज्ञा, तस्य तसि ङिति गुणो न भवति । एतच्च ङिच्छब्दे बहुव्रीहिमाश्रित्योच्यते । यदि तु ङश्चासाविच्चेति कर्मारयस्तदा नैवात्र प्रसङ्गः, `सार्वधातुकमपित्` इत्यनेन हि बहुव्रीहौ ङितो यत्कार्यं तदतिदिश्यते, न चैतावता तसेर्ङकार आदिर्भवति ।।
