---
index:  7.3.21
vrittiindex:  1220
sutra:  देवताद्वन्द्वे च
vritti:  balamanorama 
---

वृत्तः `साऽस्य देवता` इत्यधिकारः। अथ प्रासङ्गिकं -देवताद्वन्द्वे च `मृजेर्वृद्धि`रित्यतो वृद्धिरित्यनुवर्तते। `अचो ञ्णिती`त्यतो ञ्णितीति, `किति चे`ति सूत्रं चानुवर्तते। `तद्धितेष्वचामादे`रित्यतोऽचामादेरिति, `ह्मद्भगसिन्ध्वन्ते पूर्वपदस्य चे`त्यतः पूर्वपदस्येति, `उत्तरपदस्य चे`ति सूत्रं चानुवर्तते। तदाह--अत्रेत्यादिना। आग्निमारुतमिति। अग्निश्च मरुच्च अग्नामरुतौ। `देवताद्वन्द्वे चे`त्यानङ्। अग्नामरुतौ देवता अस्य आग्निमारुतम्। अणि अनेन उभयपदादिवृद्धिः अलौकिके विग्रहवाक्ये एव आनङं बाधित्वा `इद्वृद्धौ` इति इत्त्वम्।

