---
index:  4.1.38
vrittiindex:  488
sutra:  मनोरौ वा
vritti:  balamanorama 
---

मनोरौ वा। ऐ चेति, उदात्त इति, ङीबिति चानुवर्तते। तदाह--मनुशब्दस्येति। उदात्तैकारश्च वेति। औकारः, उदात्त एकारश्च वा स्यादित्यर्थः। `उदात्तैकार` इति समासनिर्देशादुदात्त इत्यौकारेण न संबध्यत इति सूचितम्, एतच्च वृत्तिपदमञ्जर्योः स्पष्टम्। चकारान्ङीप् एकारौकाराभ्यां समुच्चीयते। तदाह--ताभ्यामिति। एकारौकाराभ्यां समुच्चयेनैव विहित इत्यर्थः। ततश्च तदुभयाऽभावपक्षे ङीबपि नेति लभ्यते, `संनियोगशिष्टानां सह वा प्रवृत्तिः` सह वा निवृत्तिः` इति परिभाषावशादिति भावः। इयं तु परिभाषा `पूतक्रतोरै चे`ति सूत्रभाष्ये स्थिता। मनायीति। `यद्वै किं च मनुरवद`दित्यादौ मनुशब्दः `ञ्नित्यादिनित्यम्` इत्याद्युदात्तः। `धान्ये नित्` इत्यतो निदित्यनुवृत्तौ `शृ?स्वृस्निही`त्यादिना मनेरुप्रत्ययविधेः। ततश्च सिष्टस्वरेण नकारादुकारोऽनुदात्तः। तस्य स्थाने उदात्त ऐकारः, तस्यायादेशो ङीप् चेति भावः। मनावीति। अत्रौकारोऽनुदात्त एव। मनुरिति। ऐकारस्य औकारस्य चाऽभावे तत्संनियोगशिष्टो ङीबपि नेत्युक्तमेव।

