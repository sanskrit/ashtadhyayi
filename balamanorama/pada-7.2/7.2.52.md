---
index:  7.2.52
vrittiindex:  853
sutra:  वसतिक्षुधोरिट्
vritti:  balamanorama 
---

वसतिक्षुधोरिट्। पञ्चम्यर्थे षष्टी। क्त्वानिष्ठयोरिति। `क्लिशः क्त्वानिष्ठयो`रित्यतस्तदनुवृत्तेरिति भावः। नित्यमिति। इडित्यनुवर्तमाने पुनरिड्ग्रहणस्य `स्वरतिसूती`त्यतो वाग्रहणानुवृत्तिनिवृत्त्यर्थत्वादिति भावः। `एकाच उपदेश` इति इण्निषेधबाधनार्थमिदं सूत्रम्। उषित इति। यजादित्वात्संप्रसारणम्, `शासिवसिघसीनां चे`ति षः। 

