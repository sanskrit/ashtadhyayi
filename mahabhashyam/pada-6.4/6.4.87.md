---
index: 6.4.87
index_padded: 6.4.087

sutra: हुश्नुवोः सार्वधातुके
vritti: mahabhashyam
---

 हुश्नुवोः सार्वधातुके (3085) (6571 हुश्नुग्रहणप्रत्याख्यानवार्तिकम् ।। 1 ।।) - हुश्नुग्रहणानर्थक्यमन्यस्याभावात् - हुश्नुग्रहणमनर्थकम् । किं कारणम् ? अन्यस्याभावात् । न ह्यन्यत्सार्वधातुकेऽस्ति, यस्य यणादेशः स्यात् ।। ननु चायमस्ति---याति, वातीति । क्ङितीत्यनुवर्तते ।। इदं तर्हि---यातः, वात इति । अचीति वर्तते ।। इह तर्हि---यान्ति, वान्तीति । य्वोरिति वर्तते ।। एवमपि---धियन्ति, पियन्ति---अत्र प्राप्नोति । ओरिति वर्तते ।। एवमपि--सुवन्ति, रुवन्ति---इत्यत्र प्राप्नोति । अनेकाजिति वर्तते ।। एवमपि---अयुवन्, अरुवन्--इत्यत्रापि प्राप्नोति । एतदप्यटोऽसिद्धत्वादेकाज्भवति ।। एवमपि---प्रोर्णुवन्ति---इत्यत्रापि प्राप्नोति । असंयोगपूर्वस्येत्यनुवर्तते ।। यङ्लुगर्थं तर्हि हुश्नुग्रहणं कर्तव्यम् । यङ्लुगन्तमनेकाजसंयोगपूर्वमुवर्णान्तमस्ति, तदर्थमिदम् । युवं योयुवतीनां वृषभम् । भवतु रोरुवतीनाम् ।। यङ्लुगर्थमिति चेत्, तन्न । किं कारणम् ? आर्धधातुकत्वात्सिद्धम् । कथमार्धधातुकत्वम् ? उभयथा छन्दसीति वचनात् । अन्येऽपि हि धातुप्रत्ययाश्छन्दस्युभयथा दृश्यन्त इति ।। (हुश्नुग्रहणज्ञापनभाष्यम्) एवं तर्हि सिद्धे सति यत् हुश्नुग्रहणं करोति तज्ज्ञापयत्याचार्यः--भाषायामपि यङ्लुग्भवतीति । किमेतस्य ज्ञापने प्रयोजनम् ? बेभिदीति, चेच्छिदीति---इत्येतत्सिद्धं भवति भाषायामपि---इति ।। 