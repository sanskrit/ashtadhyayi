---
index: 3.4.22
index_padded: 3.4.022

sutra: आभीक्ष्ण्ये णमुल् च
vritti: siddhantakaumudi
vrittiindex: 3343
---

पौनः पुन्ये द्योत्ये पूर्वविषये णमुल् स्यात् क्त्वा च । द्वित्वम् । स्मारं स्मारं नमति शिवम् । स्मृत्वा स्मृत्वा । पायं पायम् । भोजं भोजम् । श्रावं श्रावम् । चिण्णमुलोः (सि.कौ. 2762) इति णमुल्परे णौ वा दीर्घः । गमं गमम् । गामं गामम् । विभाषा चिण्णमुलोः (सि.कौ. 2765) इति नुम् वा । लम्भं लम्भम् । लाभं लाभम् । व्यवस्थितविभाषया उपसृष्टस्य नित्यं नुम् । प्रलम्भं प्रलम्भम् । जाग्रोऽविचिण्ण-(सि.कौ. 2480) इति गुणः । जागरं जागरम् । ण्यन्तस्याप्येवम् ॥