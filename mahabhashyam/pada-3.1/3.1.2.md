---
index: 3.1.2
index_padded: 3.1.002

sutra: परश्च
vritti: mahabhashyam
---

 परश्च (319) (681 अधिकारसूत्रम्।। 3.1.2 सूत्रम्) (सूत्रप्रयोजनाधिकरणम्) (आक्षेपभाष्यम्) किमर्थमिदमुच्यते?।। (समाधानभाष्यम्) परो यथा स्यात्, पूर्वो मा भूदिति।। (समाधानबाधकभाष्यम्) नैतदस्ति प्रयोजनम्। यमिच्छति पूर्वम्, आह तं विभाषा सुपो बहुच् पुरस्तात् इति।। (समाधानान्तरभाष्यम्) मध्ये तर्हि मा भूदिति। (समाधानान्तरबाधकभाष्यम्) मध्येपि यमिच्छति, आह तम् --- अव्ययसर्वनाम्नामकच् प्राक् टे रिति।। य इदानीमतोन्यः प्रत्ययः शेषः सोन्तरेण वचनं पर एव भविष्यतीति नार्थः परवचनेन। (समाधानभाष्यम्) एवमपि येषामेव प्रत्ययानां देशो नियम्यते, त एव नियतदेशाः स्युः। य इदानीमनियतदेशः स कदाचित्परः कदाचित्पूर्वः कदाचिन्मध्ये स्यात्। तद्यथा --- मातुर्वत्सः कदाचिदग्रतः कदाचित्पृष्ठतः, कदाचित्पार्श्वतो भवति। पर एव यथा स्यादित्येवमर्थं परवचनम्।। (1688 सूत्रप्रत्याख्यानवार्तिकम्।। 1 ।।) - परवचनमनर्थकं पञ्चमीनिर्दिष्टाद्धि परस्य (कार्यम्)- (भाष्यम्) परग्रहणमनर्थकम्। किं कारणम्?। पञ्चमीनिर्दिष्टाद्धि परस्य कार्यमुच्यते। तद्यथा --- -द्व्यन्तरुपसर्गेभ्योऽप इर्दिति। (प्रत्याख्यानानुपपत्तिभाष्यम्) विषम उपन्यासः। सतस्तत्र परस्य कार्यमुच्यते। इहेदानीं कस्य सतः परस्य कार्यं भवितुमर्हति।। (प्रत्याख्यानोपपादकभाष्यम्) इहापि सत एव। कथम्?। स्वाभाविकं परत्वम्। (अनुयोगभाष्यम्) अथ वाचनिके परत्वे सति परग्रहणेनार्थः कार्यम् --- यदसौ परतः स्यात्।। अथ वा --- यदस्य परस्य सतः संज्ञा स्यात्।। (सूत्रावश्यकताभाष्यम्) यत्र तर्हि पञ्चमी नास्ति तदर्थमयं योगो वक्तव्यः।। क्व (च) पञ्चमी नास्ति?। यत्र विकारागमाः शिष्यन्ते।। क्व च विकारागमाः शिष्यन्ते?। हनस्त च त्रपुजतुनोः षुक् इति।। (1689 सूत्रप्रत्याख्यानसाधकवार्तिकम्।। 2 ।।) - विकारागमेषु चोक्तम्- (भाष्यम्) विकारागमेषु चोक्तम्।। किमुक्तम्?। प्रत्ययविधानानुपपत्तिस्तु तस्मात्तत्र पञ्चमीनिर्देशात्सिद्धम्।। इति।। - अत्यन्तापरदृष्टानां वा परभूतलोपार्थम्- (भाष्यम्) अत्यन्तापरदृष्टानां तर्हि परभूतलोपार्थं परग्रहणं कर्तव्यम्। य एतेऽत्यन्तापरदृष्टाः क्विबादयो लुप्यन्ते तेषां परभूतानां लोपो यथा स्यात्। अपरभूतानां मा भूदिति।। किं पुनरत्यन्तापरदृष्टानां परभूतलोपवचने प्रयोजनम्?। कितिणितीति कार्याणि यथा स्युरिति।। (सूत्रावश्यकतानिराकरणभाष्यम्) एतदपि नास्ति प्रयोजनम्। आचार्यप्रवृत्तिर्ज्ञापयति --- अत्यन्तापरदृष्टाः परभूता एव लुप्यन्ते इति, यदयं तेषु कादीननुबन्धानासजति।। कथं कृत्वा ज्ञापकम्?। अनुबन्धासञ्जन एतत्प्रयोजनम् --- कितिणितीति कार्याणि यथा स्युरिति। यदि चात्यन्तापरदृष्टाः परभूता लुप्यन्ते ततोनुबन्धासञ्जनमर्थवद् भवति।। (1691 सूत्रावश्यकतावार्तिकम्।। 4 ।।) - प्रयोगनियमार्थं वा - (भाष्यम्) प्रयोगनियमार्थं तर्हि परग्रहणं कर्तव्यम्। परभूतानां प्रयोगो यथा स्यात्। अपरभूतानां मा भूदिति।। (अनुयोगभाष्यम्) अस्ति पुनः किंचिदनिष्टं दृश्यते यदर्थो नियमः स्यात्।। (समाधानभाष्यम्) अस्तीत्याह।। (1692 अप्रत्ययप्रकृतिदर्शिवार्तिकम्।। 5 ।।) - प्रकृतेरर्थाभिधानेऽप्रत्ययदर्शनात्- (भाष्यम्) प्रकृतिरर्थाभिधाने अप्रत्ययिका दृश्यते --- -क्व स देवदत्तः क्व स यज्ञदत्तः बभ्रुः, मण्डुः, लमक इति। बाभ्रव्यो माण्डव्यो लामकायन इति प्रयोक्तव्ये बभ्रुर्मण्डुर्लमक इति प्रयुज्यते।। (1693 अप्रकृतिकप्रत्ययदर्शिवार्तिकम्।। 6 ।।) - द्वयसादीनां च केवलानां प्रयोगो दृश्यते --- किमस्य द्वयसम्, किमस्य मात्रम्, काद्यतिथीति।। (द्वयसादीनां प्रातिपदिकत्वदर्शिभाष्यम्) द्वयसादयो वृत्तिजसदृशाः अवृत्तिजाः यथा बहुस्तथा। (1694 सूत्रावश्यकतादर्शिवार्तिकम्।। 7 ।।) - वावचने चानुत्पत्त्यर्थम्- (भाष्यम्) वावचने चानुत्पत्त्यर्थं परग्रहणं कर्तव्यम्। वावचने चानुत्पत्तिर्यथा स्यात्।। (आक्षेपभाष्यम्) अथ क्रियमाणेपि वै तपरग्रहणे कथमिव वावचनेनानुत्पत्तिर्लभ्या?।। (समाधानभाष्यम्) क्रियमाणे परग्रहणे वावचने वा पर इत्येतदभिसंबध्यते। अक्रियमाणे परग्रहणे वाचनेन किमन्यच्छक्यमभिसंबन्धुमन्यदतः संज्ञायाः। न च संज्ञायाः। न च संज्ञाया भावाभावाविष्येते।। (1698 उभयनियमाङ्गीकारसिद्धान्तवार्तिकम्।। 11 ।। - सिद्धं तूभयनियमात्- (भाष्यम्) सिद्धमेतत्।। कथम्?। उभयनियमात्। उभयनियमोयम् --- प्रकृतिपर एव प्रत्ययः प्रयोक्तव्यः, प्रत्ययपरैव च प्रकृतिरिति।। किं वक्तव्यमेतत्?। परग्रहणसार्मथ्याद् अन्तरेणापि परग्रहणं स्यादेवायं परः। पर एव स्यादित्येवमर्थं परग्रहणम्।। परश्च।। 2 ।। 