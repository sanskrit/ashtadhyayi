---
index:  7.3.51
sutra:  इसुसुक्तान्तात् कः
vritti:  nyasa
---

पूर्वेणेकादेशे प्राप्त इसाद्यन्तात् कादेश उच्यते। `सर्पिष्कः` इति। `तदस्य पच्यम्` (4.4.51) इति प्राग्वहतीयष्ठक्, रुत्वविसर्जनीयौ, विसर्जनीयस्य `इसुसोः सामर्थ्ये` (8.3.44) इति षत्वम्। `धानुष्कः` इति। `तदस्य ग्रहणम्` (4.4.57) इति `क्। `याजुष्कः` इति। `तेन दीव्यति` (4.4.2) इति `क्। `नैषादकर्षुकः, शाबरजम्बूकः` इति। निषादकर्ष्वां जातः, शाबरजम्बां जात इति `ओर्देशे `ञ्` (4.2.119), `केऽणः` (7.4.13) इति ह्रस्वः। `मातृकम्` पैतृकम्` इति। मातुरागतम्, पितुरागतमिति--`ऋतष्ठञ्` (4.3.78)। `औदश्वित्कः` इति। `उदश्विवतोऽन्यतरस्याम्` (4.2.19) इति `क्। शाकृत्कः, याकृत्कः` इति। शकृता यकृता संसृष्टे (4.4.22) इति `क्।
अथेह कस्मान्न भवति--आशिषा चरतीत्याशिषिकः, उषा चरतीत्यौषिकः? इत्याह--`इसुसोः` इत्यादि। `अर्चिसुचिहुसृपिछादिछर्दिभ्य इसिः` (द.उ.9.30), `जनेरुसिः` (द.उ.9.37), `अर्त्तिपृ़वपियजितनिधनितपिभ्यो नित्` (द.उ.9.39) इत्यादिना प्रकरणेन यौ विहितौ तयोर्लक्षणप्रतिपदोक्तपरिभाषया (व्या.प.3) प्रतिपदोक्तयोरिसुसोर्ग्रहणम्। तेनाशिषिकः, औषिक इत्यत्रापि न भवति; लाक्षणिकत्वादिसुसोः। तथा ह्याङपूर्वात् `शासु इच्छायाम्` (धा.पा.1022) इत्यस्मात्, `वस निवासे` (धा.पा.1005) इत्येतस्माच्च केवलात् क्विपि कृते `शास इदङ्हलोः` (6.1.15) सम्प्रसारणे परपूर्वत्वे च कृत इसुसति रूपं प्रतिपद्यते। `आशिषिकः, औषिकः` इति। `शासिवसिधसीनां च। (8.3.60) इति षत्वम्। तस्य त्वसिद्धत्वात् कादेश प्राप्तिराशङ्किता।
`दोष उपसंख्यानम्` इति। उपसंख्यानशब्दस्य प्रतिपादनमर्थः। तत्रेदं प्रतिपादनम्--`नञ्पूर्वाणामपि` (7.3.47) इत्यतोऽपगरहणमनुवर्त्तते; स चानुक्तसमुच्चयार्थः, तेन दोषोऽपि भविष्यति।।

