---
index:  8.2.31
vrittiindex: 
sutra:  हो ढः
vritti:  balamanorama 
---

अथ हकारान्ताः। तत्र वर्णसमाम्नायक्रममनुसृत्य हकारान्तमादौ निरूपयितुमाह--हो ढः। `ह` इति षष्ठ�न्तम्। झलो झलीत्यतो झलीत्यनुवर्त्तते। पदस्येत्यधिकृतम्। `स्कोः संयोगाद्योरन्ते चे`त्यतोऽन्ते इत्यनुवर्तते। तदाह--हस्येति। झलीति। झलि परतः पूर्वस्य हकारस्य, पदान्ते विद्यमानस्य हकारस्य वेत्यर्थः। नच डकार एव कुतो न विहित इति वाच्यं, `वा द्रुहे`त्यत्र वक्ष्यमाणत्वात्। पदान्तत्वादिति। सुलोपे सति प्रत्ययलक्षणमाश्रित्य झल्परत्वाच्चेत्यपि बोध्यम्। लिडिति। `लिह आस्वादने`क्विष्। हल्ङ्यादिना सुलोपः। हस्य ढत्वे `वावसाने` इति चर्त्वविकल्प इति भावः। लिड्भ्यामिति। स्वादिष्वसर्वनामस्थाने` इति पदत्वाज्झलां जशोऽन्ते' इति जश्त्वमिति भावः। इत्यादीति। लिड्भिः। लिड्भ्यः। लिहे। लिहः। लिहः लिहो लिहाम्। लिट्त्सु इति। लिह्-सु इति स्थिते हस्य ढः। तस्य जश्त्वेन डः। `खरि चे`ति चर्त्वस्याऽसिद्धत्वात्ततः प्रागेव `डः सी`ति धुट्। ततो डस्य चर्त्वेन टः। धुटश्चर्त्वसंपन्नस्य तकारस्याऽसिद्धत्वा`च्चयो द्वितीयाः' इति न भवति। `न पदान्ता`दिति तकारस्य ष्टुत्वं न। लिट्सु इति। धुडभावे रूपम्। हस्य ढः। तस्य जश्त्वेन डः। तस्य चर्त्वेन टः। तस्याऽसिद्धत्वा च्चयो द्वितीयाः` इति न। `न पदान्तात्` इति सस्य न ष्टुत्वमिति भावः।

