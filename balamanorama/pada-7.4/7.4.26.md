---
index:  7.4.26
vrittiindex: 
sutra:  च्वौ च
vritti:  balamanorama 
---

अथ `शुचीभवती`ति `वक्ष्यन्नाह--च्वौ च। दीर्घः स्यादिति। `अकृत्सार्वधातुकयो`रित्यतस्तदनुवृत्तेरिति भावः। अव्ययस्येति। अव्ययस्य `च्वौ चे`ति दीर्घो नेत्यर्थः। तेन स्वस्तिस्यादित्यत्र च्वौ न दीर्घ इति भावः। तन्निरमूलमिति। भाष्यावदृष्टत्वादिति भावः। तर्हि `स्वस्ति स्या`दिति न स्यात्, दीर्घप्रसङ्गादित्यत आह--स्वस्ति स्यादिति त्विति। ननु महाविभाषया दीर्घाऽभावे स्वस्ति स्यादिति सिद्धावपि, कदाचित्स्वस्ती स्यादिति दीर्घो दुर्वार इति शङ्कते--स्वस्तीस्यादित्यपि पक्षे स्यादिति। इष्टापत्तिरित्याह--अस्त्विति। `दीर्घतदभावाभ्यां रूपद्वय`मिति शेषः। प्रामाणिकत्वादुभयमप्यादर्तव्यमिति। भावः। ननु शिष्टानङ्गीकारात्कथं दीर्घपाठादर इत्यत आह-यदि नेष्यते इत्यादि। मातृशब्दाच्च्विप्रत्यये विशेषमाह--रीङृत #इति। 

