---
index:  6.1.96
sutra:  उस्यपदान्तात्
vritti:  nyasa
---

`भिन्द्युः` इति। भिदेर्लिङ्, झि, यासुट् `झेर्जुस्` (3.4.108) इति जुस्, श्नम्, `श्नसोरल्लोपः` (6.4.111) इत्यकारलोपः, `लिङः सलोपोऽनन्तयस्य` (7.2.79) इति सकारलोपः, भिन्द्याअउसिति स्थितेऽनेन पररूपत्वम्। `अदुः` इति। ददातेर्लुङ्, झि, `आतः` (3.4.110) इति झेर्जस्, `गातिस्थाट (2.4.77) इति सिचो लुक्, अदाअउसिति स्थितेऽनेन पररूपत्वम्।
`कोस्रा, कोषिता` इति। ननु चात्रैकस्मिन् प्रत्युदाहरणे `अर्थवद्ग्रहणे नानर्थकस्य` (व्या.प.1) इत्यनया परिभाषयैव न भविष्यति, उस्राशब्दो हि समुदायोऽर्थवान्, न तूसित्येष तदवयवः। द्वितीये तु `लक्षणप्रतपदोक्तयोः प्रतपदोकतस्यैव ग्रहणं न तु लाक्षणिकस्य` (व्या.प.3) इत्यनया परिभाषयाऽपि न भविष्यति, लाक्षणिको हि तत्रोस् तथा हि वसेर्निष्ठायां `वसतिक्षुधोरिट्` (7.2.52) यजादित्वात् सम्प्रसारणे कृते--उषितेति, तत्र पररूपं न सम्पद्यते, तत् किमपदान्तादित्यनेन? एवं तर्ह्येतदतिरिच्यमानमपदान्तग्रहममर्थवदनर्थवत्त्वादिकं विशेषमनपेक्ष्योस्मात्रे पररूपं भवतीत्यमुमर्थं द्योतयति। तेन नानर्थके `उस्यपदान्तात्` इत्येतद्भवति। भिन्द्युरित्यत्र हि यासुडादिः समुदायोऽर्थवान्, न तु तदवयव उस्। लाक्षणिकेऽपि भवतीति--बभुषः पश्येति। `भा दीप्तौ`, (धा.पा.1051) लिटः क्वसुः; शस्, `वसोः सम्प्रसारणम्` (6.4.131) इति सम्प्रसारणम्; `सम्प्रसारणाच्च` (6.1.108) इति पूर्वरूपम्, बभा उस अस् इति स्थितेऽनेन पररूपत्वम्। एतत् सार्वधातुकपक्ष उदाहरणं वेदितव्यम्। अर्धधातुकपक्षे ह्यकारलोपेनैव सिद्धम्। सानुबन्धकेऽपि भवति--अधुर#Êति। क्व तर्हि स्यात्? बभूरिति। ननु चानर्थक्ये सत्यपदान्तग्रहणस्यायमर्थः परिकल्प्येत, अस्ति चास्योक्तसूत्रे प्रयोजनम्, किं तत्? अपदान्ताद्यथा स्यादिह मा भूदिति--दण्डाग्रमिति? नैतदस्ति; यद्येतदेव प्रयोजनमभिमतं स्यात्, तदोत्तरसूत्र एवेदं कुर्यात्। इह करणात्तु यथोक्तार्थप्रतिपादनपरतैव तस्यावगम्यते। अधिकाराच्चोत्तरार्थतापि भवत्येव। कोषितेत्यत्र `वसतिक्षूधोः` (7.2.52) इतीट्, `शासवसिघसीनां च` (8.3.60) इति षत्वम्, तस्य चासिद्धत्वात् पररूपत्वप्राप्तिर्वेदितव्या।
`चऋः` इति। कृत्रो लिट्युसि रूपम्। `अबिभयुः` इति। `ञिभी भये` (धा.प.1084) लङ्, शप्, `जुहोत्यादिभ्यः श्लुः` (2.4.75) इति श्लुः, द्विर्वचनम्, `सिजभ्यस्तविदिभ्यश्च` (3.4.109) इति झेर्जुस् `जुसि च` (7.3.83) इति गुणः।।

