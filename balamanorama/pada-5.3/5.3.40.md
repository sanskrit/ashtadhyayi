---
index:  5.3.40
vrittiindex: 
sutra:  अस्ताति च
vritti:  balamanorama 
---

अस्ताति च। `अस्ताती`ति लुप्तसप्तमीकम्, अस्तातीति तकारान्तात्सप्तम्येकवचनं वा। `पूर्वाधरावराणा`मिति `पुरधव` इति चानुवर्तते। तदाह--अस्ताताविति। यद्यपि सूत्रक्रमे `पूर्वाधरे`ति `अस्ताति चे`ति सूत्रमुपन्यसनीयम्। तत्रानुवृत्तिप्रदर्शनाय `पूर्वाधरे`त्यपि सूत्रमिहैवोपन्यस्तम्। पुर इति। पूर्वाशब्दादसिप्रत्ययः प्रकृतेः `पुर्` आदेशः। पुरस्तादिति। पूर्वाशब्दादस्तातिप्रत्ययः, प्रकृतेः `पुर्` आदेशः। अधः, अधस्तादिति। अधरशब्दादसिप्रत्यये अस्तातिप्रत्यये च प्रकृतेः `अध्` आदेशे रूपम्। अव इति। अवरशब्दादसिप्रत्ययेप्रकृतेः `अव्` आदेशे रूपम्। 

