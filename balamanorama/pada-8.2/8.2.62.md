---
index:  8.2.62
vrittiindex: 
sutra:  क्विन्प्रत्ययस्य कुः
vritti:  balamanorama 
---

क्विन्प्रत्ययस्य कुः। `पदस्ये`त्यधिकृतम्। `झलाञ्जशोऽन्ते` इत्यतेऽन्त इत्यनुवर्तते। क्विन् प्रत्ययो यस्मात् स क्विन्प्रत्ययः, तस्येति बहुव्रीहिः। क्विन्नन्तस्येति तु नार्थः, तथासति `क्विनः कु`रित्येव ब्राऊयात्, प्रत्ययग्रहणपरिभाषाया क्विन्नन्तस्येत्यर्थलाभात्। तदाह--क्विन्प्रत्ययो यस्मादित्यादिना। बहुव्रीहेः प्रयोजनं तु घृतस्पृश्शब्दानिरूपणे मूल एव वक्ष्यते। कुरिति कवर्गो गृह्यते, उदित्त्वात्। अणिदित्सूत्रे `अप्रत्यय` इत्येतदणैव संबध्यते, नतूदिता, उदित्करणसामर्थ्यात्। तेन कुरिति विधायमानोपि सवर्णग्राहकः। ननु नकारस्य कुत्वे कखगघङा पञ्चापि पर्यायेण प्राप्नुयुः, स्थानत आन्तर्यस्य पञ्चस्वप्यभावात्, स्पृष्टप्रयत्नत आन्तर्यस्य पञ्चस्वप्यविशिष्टत्वात्, घोषसंवारनादवता अल्पप्राणवता च नकारेण गकारस्यापि आन्तर्यसत्त्वात्। अत आह--नस्येति। नासिकास्थानत आन्तर्यादिति भावः। युङिति। `युजिर् योगे।` रूधादिः। युनक्तीति युङ्। नुमि कृते तदीयनकारस्य `चोः कुः` इति कुत्वं न प्रानोतीति `क्वन्प्रत्ययस्ये`त्यारम्भः। अथ औजसादिषु विशेषमाह--नश्चेति। नुम इति। `युजेरसमासे` इति विहितस्ये`ति शेषः। परसवर्ण इति। `अनुस्वारस्य ययी`ति परसवर्णो ञकारो, नासिकास्तथानत आन्तर्यादिति भावः। तेन युञ्जावित्यादि सिद्धम्। नन्विह ञकारस्य झलि जकारे परे `चोः कु`रिति कुत्वं कुतो न स्यादित्यात आह--तस्येति। परसवर्णस्येत्यर्थः। युग्भ्यामिति। `स्वादिषु` इति पदत्वाज्जकारस्य गकार इति भावः।

