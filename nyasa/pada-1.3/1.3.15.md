---
index:  1.3.15
sutra:  न गतिहिंसार्थेभ्यः
vritti:  nyasa
---

`व्यतिगच्छन्ति`इति। `इषुगमियमां छः` (7.3.77) इति छत्वम्, `छे च` (6.1.73) इति तुक्। `व्यतिसर्पन्ति` इति। `गम्लृ सृप्लृ गतौ` (धा.पा.982,983), लघूपधगुणः। `व्यतिहिंसन्ति` इति। `तृहि हिसि हिंसायाम्` (धा.पा.1348,1829)। `व्यतिघ्नन्ति` इति। `हन हिंसागत्योः` (धा.पा.1012) `गमहन` (6.4.98) इत्युपधापलोपः, `हो हन्तेर्ञ्णिन्नेषु` (7.3.54) इति कुत्वम्।
`प्रतिषेधे` इत्यादि। उपसंख्यानशब्दस्य प्रतिपादनमर्थः। उपसंख्यानशब्दोऽत्रानेकार्थत्वाद्धातूनां प्रतिपादने वर्त्तते। तच्च प्रतिपादनं प्रकृतत्वात् प्रतिषेधस्येति गम्यते। तदयमर्थः-- प्रतिषेधे कर्त्तव्ये हसादीनामप्यात्मनेपदप्रतिषधस्य प्रतिपादनं कर्त्तव्यमिति। तत्रेदं प्रतिपादनम्-- नेति योगविभागः क्रियते, तेन हसादीनामपि भविष्यतीति। ततः `गतिहिंसार्थेभ्यः` इति द्वितीयो योगः, तत्र `न` इति वर्त्तते।किमर्थं पुनरयम् ? पूर्वयोगस्यासर्वविषयत्वज्ञापनार्थम्, तेन `न` इति योगविभागेन हसादीनामेव प्रतिषेधो भविष्यति, नान्येष्यमिति।

