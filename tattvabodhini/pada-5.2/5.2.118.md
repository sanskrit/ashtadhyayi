---
index:  5.2.118
vrittiindex:  1460
sutra:  एकगोपूर्वाट्ठञ् नित्यम्
vritti:  tattvabodhini 
---

एकगोपूर्वात्। ऐकशतिक इति। एकं च तच्छतं चेति `पूर्वकाले`त्यादिना कर्मधारयः। षष्ठीतत्पुरुषाद्बहुव्रीहेर्द्वन्द्वाच्च न भवति, अनभिधानादिति हरदत्तादयः। `अत`इत्येव। नेह---एकविंशतिरस्यास्तीति। नित्यग्रहणं मतुपो बाधनार्थम्। अन्यता ठञा इनिठनोर्बाधे कृतेऽप्यन्यतरस्याङ्ग्रहणानुवृत्त्या मतुप् स्यादेवेत्याहुः। कथं `एकद्रव्यवानिति?। असाधुरेवायम्। एकेन द्रव्यवानिति वा विग्रहीतव्यम्। कथमेकदण्डीति?। `एकदेशिनैकाधिकरणे`इति निर्देशो ज्ञापयति----`इनरपि क्वचिद्भवती`ति। 

