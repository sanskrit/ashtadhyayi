---
index:  7.4.82
sutra:  गुणो यङ्लुकोः
vritti:  nyasa
---

अभ्यसस्य गुणोऽयं विधीयते। तेन यद्यप्यत्र लुक्शब्दोऽयं सामान्यः, तथापि यङ्लुक एव सम्प्रत्ययो भवति। न ह्यत्र लुक्यभ्यासः सम्भवतीति मत्वाऽऽह--`यङि यङ्लुकि च` इत्यादि। `चौक्रुशीति` `क्रुश आह्वाने` (धा.पा.856) यङ्, तस्य `यङोऽचि च` (2.4.74) इति लृक्, `यङो वा` (7.3.94) इतीट्, `न लुमताङ्गस्य` (1.1.63) इति प्रत्ययलक्षणनिषेधाद्यङो लुकि कृते गुणो न प्राप्नोतीति लुग्ग्रहणम्। `पुगन्तलघुपधस्य च` (7.3.86) इति प्राप्तोऽपि गुणः `नाभ्यस्तस्याचि पिति सार्वधातुके` (7.3.87) इति निषिध्यते।।

