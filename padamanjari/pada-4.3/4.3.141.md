---
index:  4.3.141
sutra:  पलाशादिभ्यो वा
vritti:  padamanjari
---

उभयत्रविभाषेयमिति । कथमित्याह---पलाशखदिरेत्यादि । पलाशशब्दो घृतादित्वादन्तोदात्तः । खदिरशब्दः `अजिरशिशर` इत्यादौ किरच्प्रत्ययान्तो निपातितः । शिंशपाशब्दो `द्वितीयं प्रागीषात्` इति वर्तमाने `पान्तादीनां गुर्वादीनाम्` इति मध्योदात्तः । `स्पदि किञ्चिच्चलने`, `अनुदात्तेतश्च हलादेः` इति युच्, किरतेरीरन्, करीरम्, `कृहृभ्यामीषन्`, शृ़पृ़भ्यां किच्च`, शिरीषम्, शेषे नित्स्वरेणाद्युदात्तावेतौ । विकङ्कतमूलासयवासशब्दाः `ग्रामादीनां च` इत्याद्युदात्ताः ।।
