---
index:  7.3.42
sutra:  शदेरगतौ तः
vritti:  nyasa
---

किमर्थं पुनरिदमुच्यते, यावता `शद्लृ शातने` (धा.पा.1428) इत्यस्मादेव निपातनात् तकारो भविष्यतीति? गतेरन्यत्र यथा स्यात् गतौ मा भूदिति चेत्? न; शातनशब्दो हि गतेरन्यमर्थमाचष्टे। एवं तर्हि एतज्ज्ञापयति---`अबाधकान्यपि निपातनानि भवन्ति` (पु.ल.प.वृ.99) इति। तेन पुराशब्दात् `सायञ्चिरम्` (4.3.23) इत्यादिना विधीयमानयोष्ट्युट्युलोः `पुराणप्रोक्तेषु` (4.3.105) इति निपातनेन तुदो बाधनं न भवतीतित। तेन पुरातनमित्यपि सिद्धं भवति।।

