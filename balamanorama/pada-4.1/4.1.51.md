---
index:  4.1.51
vrittiindex:  500
sutra:  क्तादल्पाख्यायाम्
vritti:  balamanorama 
---

क्तादल्पाख्यायां। करणादेरिति। करणपूर्वादित्यनुवृत्तेरिति भावः। क्तान्तादिति। क्तान्तान्तादित्यर्थः, प्रत्ययग्रहणपरिभाषालब्धक्तान्तेन प्रातिपदिकस्य विशेषणात्। अदन्तादिति। `अत` इत्यनुवृत्तेरिति भावः। अल्पत्वे द्योत्ये इति। `अल्पाख्याया`मिति समुदायोपाधिः। अल्पत्वं करणगतं क्रियागतं वा। अभ्रलिप्ती द्यौरिति। अभ्रैरल्पैराच्छन्नेत्यर्थः। अभ्रैरीषदाच्छन्नेति वा।

