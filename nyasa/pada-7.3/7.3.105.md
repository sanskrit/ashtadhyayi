---
index:  7.3.105
sutra:  आङि चापः
vritti:  nyasa
---

`आङिति पूर्वाचार्यनिर्देशेन` इत्यादि। आचार्या हि पूर्व आङिति तृतीयैकवचननिर्देशं कुर्वन्ति स्म। तस्मात् तदीयेनाङिति निर्देशेन तृतीयैकवचनं गृह्यते। `खट्वया` इति टाबन्तस्योदाहरणम्। `बहुराजया` इति। जावन्तस्योदाहरणम्। `डाबुभाभ्यामन्यतरस्याम्` (4.1.13) इति डाप्। `कारीषगन्ध्यया` इति। चाबन्तस्य। करीषस्येव गन्धोऽस्य `उपमानाच्च` (5.4.137) इतीत्--करीषगन्धिः, `तस्यापत्यम्` (4.1.92) इत्यण्, तस्य `अणिञोरनार्षयोः` (4.1.78) इत्यादिना व्यङ्, तदन्तात् `यङश्चाप्` (4.1.74) इति चाप्।
`कीलालपा` इति। कीलालं पिबतीति `अतो मनिन्क्वनिब्वनिपश्च` (3.2.74) इति विच्, तदन्तात् तृतीयैकवचनम्, `आतो धातोः` (6.4.140) इत्यकारलोपः।
अथेह कस्मान्न भवति--खट्वामतिक्रान्तेनातिखट्वेनेति, उपसर्जनह्रस्वत्वे कृते स्थानिवद्भावात् तस्य प्राप्नोति? इत्याह--`ङ्याब्ग्रहणम्` इत्यादि। केचिदाहुः--ङ्याब्ग्रहणे दीर्घग्रहणमित्येतद्वचनं कर्त्तव्यम्, तेन ह्रस्वत्वे कृते न भवति अपरे त्वाहुः--`हल्ङ्याब्भ्यो दीर्घात्` (6.1.68) इति योगविभागः कर्त्तव्यः, यावच्छास्त्रे ङ्यापोः कार्य तत् सर्वं दीर्घयोर्यथा स्या ह्रस्वयोर्मा भूदिति; ततः `सुतिस्यपृक्तम् (6.1.68) इति द्वितीयो योगः, तत्र `हल्ङ्याग्भ्यः` इत्यनुवर्त्तत इति।
चकारः `ओप्ति च` (7.3.104) इत्यनुकर्षणार्थः।।

