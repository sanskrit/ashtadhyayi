---
index:  7.4.25
sutra:  अकृत्सार्वधातुकयोर्दोर्घः
vritti:  padamanjari
---

अकृद्यकार इति । यकारमात्रस्य प्रत्ययस्यासम्भवादकृति असार्वधातुके च यकारादावित्यर्थः । भृशायत इति । `भृशादिभ्यो भुव्यच्वेः` इति क्यङ् । सुखायत इति । `सुखादिभ्यः कर्तृवेदनायाम्` । चीयत इति । यक् । चेचीयत इति । यङ् । तोष्टूयत इति । `शर्पूर्वाः खयः` । चीयादिति । आशिषि लिङ् ।
निश्चित्य, प्रस्तुत्येति । ल्यबयं कृत्संज्ञकः । ननु चाजन्तस्य दीर्घो विधीयते, इह च तुकि कृतेऽनजन्तत्वाद्दीर्घो न भविष्यति ? इत्यत आह---परत्वादिति । तुकोऽवकाशः---गनिचित्, सोमसुत्; दीर्घस्यावकाशः---चीयते, स्तूयते; निश्चित्य, प्रस्तुत्येत्यत्र परत्वात्तुग् दीर्घत्वेन बाध्यते । प्रायेण तु प्रकृत्य, प्रहृत्येति पाठः, तत्रोत्तरसूत्रेण रीङः प्रसङ्गाद् दीर्घत्वेन तुको बाधः स्यादित्ययुक्तं स्यात् । आद्यप्राप्त्यभिप्रायेण वा व्याख्येयम् । चिनुयादिति । विध्यादिलिङि ।
उरुया, धृष्णुयेति । `सुपां सुलिक्` इत्यादिना यादेशः ।।
