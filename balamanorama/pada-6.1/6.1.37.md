---
index:  6.1.37
vrittiindex: 
sutra:  न संप्रसारणे संप्रसारणम्
vritti:  balamanorama 
---

न संप्रसारणे। इति यकारस्येति। सवर्णदीर्घनिष्पन्नस्य ऊकारस्य `अचः परस्मिन्` इति स्थानिवत्त्वेन संप्रसारणतया यकारस्य संप्रसारणपरकत्वान्न संप्रसारणमिकार इत्यर्थ#ः। ननूकारद्वयस्थानिकस्य ऊकारस्य स्थानिवत्त्वे सति तस्य उकारद्वयात्मकतया प्रथमेन उकारेण व्यवधानात्संप्रसारणपरत्वाऽभावात्कथमिह निषेधः?। `येन नाव्यवधान`मिति न्यायस्य तु नायं विषयः, विव्याथेत्यादौ `व्यथो लिटी`ति वकारस्याऽव्यवहितसंप्रसारणपरत्वे निषेधस्य चरितार्थत्वादिति चेन्मैवम्। एवं हि सति `न संप्रसारणे संप्रसारण`मिति निषेधस्य `व्यथो लिटी`ति संप्रसारणमात्रविषयकत्वमापद्येत। एवंच सति `व्यथो यो लिटी`ति यकारग्रहणेनैव सिद्धे `न संप्रसारणे संप्रसारण`मिति सूत्रमनर्थकमेव स्यात्। अतः `�आयुवे`ति संप्रसारणनिषेधकत्वमस्यावश्यकमिति व्यवहितेऽपि संप्रसारणे परे `यून` इत्यादौ निषेधो निर्बाधः, `यूनस्ति`रित्यादिनिर्देशाच्चेत्यलम्। ननु सकृत्प्रवृत्त्यैव युवन्शब्दे यवयोः संप्रसारणे जाते निषेधो व्यर्थः। निमित्तत्वानुपपत्तिश्च। यद्वा प्रथमं यकारस्य संप्रसारणमस्तु। तदानीं संप्रसारणपरत्वाऽभावेन निषेधाऽप्रवृत्तेः। अनन्तरं तु वकारस्यापि संप्रसारणमस्तु। तत्राह--अत एव ज्ञापकादिति। अन्यथा एतन्निषेधारम्भवैयर्थ्यापातादिति भावः। इत्यादिति। यूने। यूनः, 2। यूनोः। यूनि। `आतो मनिन्क्वनिब्वनिपश्च`, `अन्येभ्योऽपि दृश्यते` इति ऋधातोर्वनिपि गुणे रपरत्वेऽर्वन्शब्दोऽ�ओ योगरूढः। 

