---
index:  7.2.20
sutra:  दृढः स्थूलबलयोः
vritti:  nyasa
---

`बलवति` इति मतुबन्तनिर्द्दशेनार्शआदित्वात् सूत्रे मत्वर्थीयाकारान्तो बलशब्दो निर्द्दिष्ट इति दर्शयति। `दृंहेः` इति। `दृहि वृद्धौ` (धा.पा.834) इत्यस्य। `अथ वा-- दृहिः प्रकृत्यन्तरमस्ति` इति। `दृह दृहि दृद्धौ` (धा.पा.733,734), इति कैश्चित् पाठात्। `नकारस्याभावात्` इति। नकारस्योपदेशाभावादनिदित्त्वाच्च नकारस्योपदेशाभावादनिदित्त्वाच्च नकारस्याभावादिति।
अथ हकारलोपः किमर्थं निपात्यते? नाढकार एव निपात्यताम्, परस्य च धत्वे ष्टुत्वे कृते, ढो ढे लोपे च कृते सिद्धं दृढ इति। अत्राप्ययमर्थः--परस्य ढत्वं निपातयितव्यं न भवति, ष्टुनैव सिद्धत्वात्? इत्यत आह--`हलोपनिपातनम्` इत्यादि। यदि हकारस्य ढकारो निपात्यते तदा `ढो ढे लोपः` (8.3.13), तस्य `पूर्वत्रासिद्धम्` (8.2.1) इत्यसिद्धत्वं स्यात्, सिद्धश्चासाविष्यते। तस्मात् पूर्वत्रासिद्धत्वनिवृत्तये हलोपो निपात्यते, न ढकार इति। कः पुनरसिद्धत्वे दोषो यत्परिहाराय पूर्वत्रासिद्धत्वनिवृत्त्यर्थं हकारलोपो निपात्यते, न ढकारः? इत्यत आह--`ढलोपे` इत्यादि। यदि हि ढकारो निपात्यते, तदा `ढो ढे लोपः` (8.3.13) कर्त्तव्यः, तस्मिंस्तु सति लोपे द्रढिमेत्यादौ `र ऋतो हलादेर्लघोः` (6.4.161) इति रोफो न स्यात्; ढलोपस्यासिद्धत्वे `संयोगे गुरु` (1.4.11) इति गुरुसंज्ञायामुपजातायां लघुसंज्ञाया बाधितत्वात्। `द्रढिमा` इति। `वर्णद्ढादिभ्यः ष्यञ्च` (5.1.123) इतीमनिच्, `तुरिष्ठेयाःसु` (6.4.154) इति टिलोपः। `द्रढीयान्` इति। `द्विवचनविभज्योपपरदे तरबीयसुनौ` (5.3.57) इतीयसुन्प्रत्ययः। `द्रढयति` इति। द्रढमाचष्ट इति `तत्करोति तद#आचष्टे` (धा.पा.ग.सू.187) इति णिच्, `णाविष्ठवत् कार्यं प्रातिपदिकस्य` (दा.813) इतीष्ठवद्भावेन रेफटिलोपौ। `परिद्रढय्य गतः` इति। दृढमाचष्टे इति णिच्। रभावे कृते ण्यन्तस्य परिणा योगः, ततः क्त्वा, प्रादिसमासः, `समासेऽनञ्पूर्वे क्त्वो ल्यप्` (7.1.37) इति ल्यप्। `पारिद्रढी कन्या` इति। परिद्रढशब्दादिञ्, `इतो मनुष्यजातेः` (4.1.65) इति ङीष्। `ष्यङ् प्रसज्येत` इति। `अणिञोरनार्षयोर्गुरूपोत्तमयोः` (4.1.78) इत्यादिना।
`दृंहितम्` इति। दृंहेः प्रत्युदाहरणम्। `दृहितम्` इति दृहेः।।

