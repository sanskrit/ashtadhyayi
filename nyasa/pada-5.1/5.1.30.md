---
index:  5.1.30
sutra:  द्वित्रिपूर्वान्निष्कात्
vritti:  nyasa
---

अध्यर्धपूर्वग्रहणमस्वरितत्वान्नोपतिष्ठते। `द्विनिष्कम्` इति। द्वाभ्यां निष्काभ्यां क्रीतमिति असमाने `को विधानादत्र `ञ्, तस्य लुक्। `द्विनैष्किकम्` इति। `परिमाणान्तस्य` (7.3.17) इत्यादिनोत्तरपदवृद्धिः। `बहुपूर्वाच्च` इति। बहुपूर्वद्द्विगोर्निष्कशब्दान्तादार्हीयस्य प्रत्ययस्य विभाषा लुग्भवतीत्येतदर्थरूपं व्याख्येयमित्यर्थः। तत्रेदं व्याख्यानम्--`द्वित्रिभ्यां निष्कात्` इत्येव सिद्धे पूर्वग्रहणमधिकं कुर्वतै तत् सूचितम्--`अन्यदप्यधिकं किञ्चिदस्ति` इति। तेन बहुपूर्वादपि भवति।।

