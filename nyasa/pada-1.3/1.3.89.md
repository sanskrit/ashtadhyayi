---
index:  1.3.89
sutra:  न पादम्याङ्यमाङ्यसमपरिमुहरुचिनृतिवदवसः
vritti:  nyasa
---

`पा` इति `लुग्विकरणालुग्विकरणायोरलुग्विकरणस्यैव ग्रहणम्` (व्या.प.50) इत्यनेन `पा पाने` (धा.पा.925) इत्यस्यैव ग्रहणम्, न `पा रक्षणे` (धा.पा.1056)इत्येतस्य। `दमु उपशमे` (धा.पा.1203), `यम उपरमे` (धा.पा.984), `यसु प्रयत्ने` (धा.पा.1210), आङपूर्वावेतौ। `मुह वैचित्ये` (धा.पा. 1198), परिपूर्वः, `रुच दीप्तौ` (745), `नृती गात्रविक्षेपे` (धा.पा.1116), `वद व्यक्तायां वाचि` (धा.पा.1009) `वस निवासे` (धा.पा.1005), आच्छादनार्थस्य वसेर्ग्रहणं पूर्वोक्तादेव हेतोर्न भवति। `पूर्वेण योगद्वयेन` इति। अन्तरेणेत्यर्थः। `नृतिश्चलनार्थोऽपि` इति। अपिशब्दाच्चितवत्कर्त्तृकार्थश्च। `पाययते` इति। `शाच्छासाह्वाव्यावेपां युक्` (7.3.37)। पातेस्त्वकर्मकत्वविवक्षायां परस्मैपदं भवति। `पालयति` इति। `पातेलुग्वक्तव्यः` (वा.2;7, 3.37) इत्युपसंख्यानाल्लुगागमः। `दमयते` इति। पूर्ववत् `मितां ह्रस्वः` (6.4.92)। `आयामयते` इति। ननु चात्रपिमित्वे सति ह्रस्वेन भवितव्यमित्यत आह-- `यमोऽपरिवेषणे` इति। तत्र हि `न कम्यमिचमाम्` (ग.सू.धा.पा.817)इत्यतो नेत्यनुवर्तते। `आङ`इति। ङिद्विशिष्टस्याकारस्योपबदानमुपसर्गप्रतिपत्त्यर्थम्। तेनोपसर्गप्रतिरूपको य आकारस्तस्य ग्रहणं न भवति।
`पादिषु धेट उपसंख्यानम्` इति। पादिष्विति विषयसप्तमी। उपसंख्यानशब्दस्य प्रतिपादनमर्थः। धेटः पादिविषयस्य परस्मैपदप्रतिषेधस्य प्रतिपादनं कर्त्तव्यम्। योऽयं पादिविषयः परस्मैपदप्रतिषेधः,स धेटोऽपि भवतीत्यर्थः। तत्रेदं प्रतिपादनम्- नेति योगविभागः क्रियते, तेन धेटोऽपि प्रतिषेधो भविष्यति। यद्येवम्, नेत्यनेनैव सिद्धत्वात् पादीनां ग्रहणमनर्थकम् ? नानर्थकम्; पूर्वयोगस्यासर्वविषयात्वज्ञापनार्थत्वात्। `धापयेते` इति। `धेट पाने` (धा.पा.902) `आदेचः` (6.1.45) इत्यादिनात्त्वम्, पूर्ववत् पुक्। `शिशुम्` इति। `गतिबुद्धि` (1.4.52) इत्यादिना कर्मसंज्ञायां द्वितीया।।

