---
index:  3.2.153
vrittiindex:  935
sutra:  सूददीपक्षश्च
vritti:  balamanorama 
---

सूददीप। सूद, दीप, दीक्ष, एषां द्वन्द्वात्पञ्चमी। युज्नेति। शेषपूरणमिदम्। `अनुदात्तेतश्चे`ति प्राप्तो युच् प्रतिषिध्यते। नन्विह दीपग्रहणं व्यर्थं, `नमिकम्पिस्म्यजसकमहिंसदीपोरः` इति विशेषविहितेन रप्रत्ययेन युचो बाधसिद्धेः। नच वाऽसरूपविधिना तद्बाधः शङ्क्यः, ताच्छीलिकेषु वासरूपविधेः प्रतिषेधादित्यत आह-- नमिकम्पीति। रेणेति। रप्रत्ययेनेत्यर्थः। प्रायिकमिति। तथा चाऽत्र वासरूपविधिना ताच्छीलिकेनापि रप्रत्ययेन युचो बाधासंभवादिह दीपेर्युचो निषेधोऽर्थवानिति भावः। तेनेति। ताच्छीलिकेऽपि क्वचिद्वासरूपविदेः सत्त्वादित्यर्थः। कम्ना कमनेति। इच्छाशीलेत्यर्थः। अत्रापि `नमिकम्पी`ति रेण युचः पक्षे बाध इति भावः। आक्षिपति-- यदीति।यदि `सूददीपदीक्षश्चे`तिसूदेर्युच्प्रतिषिध्यते तदा `मधुशूदन` इति कथमित्यन्वयः। समाधत्ते-- नन्द्यादिरिति। `सूदि`रिति सेषः। तथा च `नन्दिग्रही`ति ल्युप्रत्यय इति भावः। 

