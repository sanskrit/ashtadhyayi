---
index:  6.4.73
sutra:  छन्दस्यपि दृश्यते
vritti:  nyasa
---

`यतो विहितस्ततोऽन्यत्रापि भवति` इति। अपिशब्दात् तत्रापि। `आवः` इति। गुणे रपरत्वपे च कृते तिपो हलङ्यादिना (6.1.68) लोपः, रेफस्य विसर्जनीयः। `तथा` इत्यादि। यथा `आवः` इति `मन्त्रे घसह्वर` (2.4.80) इत्यादिना लेर्लुकि कृते भवति, तथानगिति लेर्लुकि कृते नशेर्भवतीत्यर्थः। तत्र `नर्शर्वा` (8.2.63) इति कुत्वम्। `आयुनक्` इति। `युजिर् योगे` (धा.पा.1444) रुधादित्वात् श्नम्, `चोः कुः` (8.2.30) इति कुत्वम्--गकारः, तस्य चर्त्वम्--ककारः। `बहुलं छन्दस्यामाङ्योगेऽपि` (6.4.75) इति वक्ष्यति, तस्यैवायं प्रपञ्चः।।

