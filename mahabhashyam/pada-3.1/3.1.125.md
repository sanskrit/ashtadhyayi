---
index: 3.1.125
sutra: ओरावश्यके
vritti: mahabhashyam
---

 ओरावश्यके (742) (455 ण्यत्प्रत्ययविधिसूत्रम्।। 3 । 1 । 6 आ. 18) (आक्षेपभाष्यम्) कथमिदं विज्ञायते --- आवश्यके उपपदे, आहोस्विद् --- द्योत्य इति। (1971 उपपदपक्षदूषणवार्तिकम्।। 1 ।।) - आवश्यक उपपद इति चेद् द्योत्य उपसंख्यानम्- (भाष्यम्) आवश्यके उपपदे इति चेद् द्योत्ये उपसंख्यानं कर्तव्यम्। पाव्यं लाव्यम्।। (द्योत्यपक्षाभ्युपगमभाष्यम्) अस्तु तर्हि द्योत्ये। (1972 द्योत्यपक्षदूषणवार्तिकम्।। 2 ।।) - द्योत्य इति चेत्स्वरसमासानुपपत्तिः- (भाष्यम्) द्योत्य इति चेत् स्वरसमासानुपपत्तिः प्राप्नोति। अवश्यलाव्यम्। अवश्यपाव्यम्।। (दूषणोद्धारभाष्यम्) नैष दोषः। मयूरव्यंसकादित्वात् समासः। विस्पष्टादिवत् स्वरश्च।। (1973 पूर्वविप्रतिषेधवार्तिकम्।। 3 ।।) - ओरावश्यके ण्यतः स्तौतेः क्यप् पूर्वविप्रतिषिद्धम्- (भाष्यम्) ओरावश्यके ण्यतः स्तौतेः क्यप् भवति पूर्वविप्रतिषेधेन। ओरावश्यके ण्यद्भवतीत्यस्यावकाशः --- अवश्यलाव्यम्। अवश्यपाव्यम्। क्यपोवकाशः --- स्तुत्यः। इहोभयं प्राप्नोति --- अवश्यस्तुत्यः। क्यप् भवति पूर्वविप्रतिषेधेन।। (आक्षेपभाष्यम्) स तर्हि पूर्वविप्रतिषेधो वक्तव्यः। (समाधानभाष्यम्) न वक्तव्यः। उक्तं तत्र क्यबिति वर्तमाने पुनः क्यब्ग्रहणस्य प्रयोजनम् --- क्यबेब यथा स्याद्, यदन्यत् प्राप्नोति तन्मा भूदिति।। ओरावश्यके 125 ।। 