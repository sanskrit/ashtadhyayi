---
index:  7.3.89
sutra:  उतो वृद्धिर्लुकि हलि
vritti:  padamanjari
---

यवानीति । लोडुत्तमैकवचनम् ।
अपि स्तुयादिति । अपिः सम्भावने कर्मप्रवचनीय इति `उपसर्गात्सुनोति` इत्यादिना षत्वं न भवति । ङिच्च पिन्न भवतीति । यासुडादेः सार्वधातुकस्य साक्षाच्छिष्टं ङित्त्वमनवकाशम्, तिबादीनां तु पित्त्वं लकारान्तरेषु सावकाशम्, तेन `ङिच्च पिन्न भवति` इति `पिच्च डिन्न भवति` इति वचनद्वयसद्भावेऽपि `ङिच्च पिन्न भवति` इत्येतदेवात्र प्रवर्त्तत इति भावः । `क्ङिति च` इति प्रतिषेधस्त्वत्र न लभ्यते, किं कारणम् ? इक इत्येवमिक्संशब्दनेन या वृद्धिस्तस्याः स प्रतिषेधः, इह तु `उत्तः` इति निर्दिष्टस्थानिकत्वादिक्परिभाषा नोपतिष्ठते ।।
