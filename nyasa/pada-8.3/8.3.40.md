---
index:  8.3.40
sutra:  नमस्पुरसोर्गत्योः
vritti:  nyasa
---

`अपदादौ` (8.3.38) इति निवृत्त्म्। नमःशब्दस्य `साक्षात्प्रभृतीनि च` (1.4.74) इति गतिसंज्ञा, पुरःशब्दस्य तु `पुरोऽव्ययम्` (1.4.67) इत्यनेन।
`पूः पुरौ, पुरः करोति` इति। `पृ पालनपूरणयोः` (धा.पा.1086), `भ्राजभ्रास` (3.2.177) इत्यादिना क्विप्, `उदोष्ठ्यपूर्वस्य` (7.1.102) इत्युत्त्वम्, रपरत्वम्, स्वादयः, हल्ङ्यादिलोपः (6.1.68), `र्वोरुपधाया दीर्घः` (8.2.76) इत्येकवचने दीर्घः। पूः, पुरावित्यत्रागतिसंज्ञकत्वात् पुराशब्दस्य सत्वं न भवति, तस्मिन्नसति विसर्जनीय एव स्यात्; पक्ष उपध्मानीयोऽपि। पुरः करोतीत्यत्रागतिसंज्ञकत्वात् सकारो न भवति, तस्मिन्नसति विसर्जनीय एव भवति, पक्षे जिह्वामूलीयोऽपि। नमःशब्दस्य तु नमःकृत्वेति प्रत्युदाहरणं वेदितव्यम्। वृत्तिकृता तु सुबोधत्वान्न दर्शितम्।।

