---
index:  6.2.110
sutra:  निष्ठोपसर्गपूर्वमन्यतरस्याम्
vritti:  nyasa
---

`प्रक्षालितपादः` इति। `क्षल शौचकर्मणि` (धा.पा.1597) अस्माण्णयन्तात् क्तः। पक्षालितशब्दः `गतिरनन्तरः` (6.2.49) इत्याद्युदात्तः। `प्रधौतमुखम्` इति। `धावु गतिशुद्ध्योः` (धा.पा.601) अस्मात् क्तः। `च्छ्वोः शूडनुनासिके च` (6.4.19) इत्यूठ्, `एत्येधत्यूठ्सु` (6.1.89) इति वृद्धिः।
`यदि मुखशब्दः` इत्यादि। मुखशब्दोऽयं स्वाङ्गवाच्यपि। तत्र यद्ययमिह स्वाङ्गवाची तदानेन पूर्वपदान्तोदात्तत्वमेव। मुक्ते पक्षे `मुखं स्वाङ्गम्` (6.2.167) इत्युत्तरपदाद्युदात्तत्वं भवति। अत्र निष्ठोपसर्गपूर्वमन्यतरस्यांग्रहणानुवृत्तेर्यदाऽन्तोदान्तत्वं भवति तदा `गतिरनन्तरः` (6.2.49) इत्येतत्। तेन स्वाङ्गवाचिनि मुखशब्दे त्रयः स्वरा भवन्ति। अनेन पूर्वपदान्तोदात्तत्वम्, `मुखं स्वाह्गम्` (6.2.167) इत्यनेनोत्तरपदन्तोदात्तत्वम्, `गतिरनन्तरः` (6.2.49) इति प्रकृतिभावात् पूर्वपदस्याद्युदात्तत्वम्। `न चेत्` इत्यादि। यदि मुखशब्दोऽत्र स्वाङ्गावची न भवति तदा `मुखं स्वाङ्गम्` (6.2.167) इत्यस्यायं विषयो न भवतौति `गतिरनन्तरः` (6.2.49) इति विधिना मुक्ते प्रवर्तते। तेन स्वाङ्गवाचिनि मुखशब्दे द्वौ स्वरौ भवतः--पूर्वपदस्याद्युदात्तत्वम्, अन्तोदात्तत्वञ्च।
`प्रसेचकमुखम्` झ्र्प्रसेचकमुखः--काशिकाट इति। अत्र पूर्वपदप्रकृतिस्वर एव भवति। प्रसिच्यत इति प्रसेचकः `कृत्यल्युटो बहुलम्` (3.3.113) इति कर्मणि ण्वुल्, `कुगतिप्रादयः` (2.2.18) इति समासः, `तत्पुरुषे तुल्यार्थे` (6.2.2) इत्यादिनाऽव्ययप्रकृतिभावः। तेन प्रसेचकशब्द आद्युदात्त इति। `शुष्कमुखः` इति। `शुषः कः` (8.2.51) इति निष्ठायां कादेशः। प्रत्ययस्वरेण शुष्कशब्दोऽन्तोदात्तः। बहुव्रीबौ प्रकृतिभावेन नित्यमेवान्तोदात्तो भवति।।

