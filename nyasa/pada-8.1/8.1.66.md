---
index:  8.1.66
sutra:  यद्वृत्तान्नित्यम्
vritti:  nyasa
---

`प्रथमा छन्दसीति च निवृत्तम्` इति। तयोर्विभाषाग्रहणेन सम्बद्धत्वात्। तस्य चेह नित्यग्रहणेन निवर्त्तितत्वात्। अतस्तन्निवत्तौ तत्सम्बद्धयोरपि निवृत्तिर्भवति। वृत्तशब्दोऽयमिहाधिकरणसाधनम्--वर्त्तते तस्मिन्निति वृत्तम्; वृतेरकर्मकत्वात् `क्तोऽधिकरणे च` (3.4.76) इत्यातदिनाऽधिकरणे क्तः। तत्पुनरधिकरणं पदाधिकारात् पदमेव विज्ञायते, इत्याह--`यत्र पदे यच्छब्दो वर्त्तते` इत्यादि। यदि यद्वृत्तमित्यधिकरणे क्तः, तर्हि `अधिकरणवाचिना च` (2.2.13) इति प्रतिषेधात् षष्ठीसमासो न प्रवर्त्तते? अत एव निपातनात् समास इत्यदोषः। `एतन्नाश्रीयते` इति। यद्येतदाश्रीयेत, `यत्कामास्ते जुहुमः` इत्यादौ न स्यादिति भावः। कथं पुनरत्र परिभाषा शक्या नाश्रयितुम्? वक्तव्यमेवैतत्--इह परिभाषा न भवतीति। `ददाति जुहुमः` इति। अभ्यस्तानामादिः` (6.1.189) इत्युभयमप्येतदाद्युदात्तम्। `यत्कामाः` इति। यस्मिन् काम एषामिति बहुव्रीहिः। `यद्र्यङ्` इति पदम् यदञ्चतीति `ऋत्विक्` (3.2.59) इत्यादिना क्विन्, `अनिदिताम्` (6.4.24) इत्यनुनासिकलोपः, हल्ङ्यादिलोपः, `उगिदचाम्` (7.1.70) इति तुम्, संयोगान्तलोपः, विष्वग्देवयोः` (6.3.92) इत्यद्र्यादेशः, क्विन्प्रत्ययस्य कुः` (8.2.62)। `वाति` इति। `वा गतिगन्धनयोः` (धा.पा.1050), अदादित्वाच्छपो लुक्। धातुस्वरेणाद्युदात्तमेतत्। `पवते` इति। `पूङ पवने` (धा.पा.966) एतदपि पूर्ववदाद्युदात्तम्। अत ङित्त्वाल्लसार्वधातुकस्यानुदात्तत्वे कृते धातुस्वर एव भवति।
ननु च यद्वृत्तादिति पञ्चमीनिर्देशोऽयम्, यत्कामस्ते जुहमः--इत्यादिषु चोदाहरणेषु त इत्यादिना पदेन व्यवधानम्, अतो निर्देष्टग्रहणस्यानन्तर्यार्थत्वादिह निघातप्रतिषेधेन भवितव्यम्? इत्याह--`पञ्चमीनिर्देशेऽप्त्र व्यवहितेऽपि कार्यमिष्यते` झ्र्`व्यवहिते` इत्येव--काशिकाट इचि एतच्चोत्तरसूत्रे ज्ञापयिष्यते।।

