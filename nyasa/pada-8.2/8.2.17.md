---
index:  8.2.17
sutra:  नादघस्य
vritti:  nyasa
---

`सुपथिन्तरः` इति। शोभनः पन्था इति प्रादिसमासः--सुपन्थाः, सुशब्दात् `न पूजनात्` (5.4.69) इति प्रतिषेधात् `ऋक्पूरब्धूः` (5.4.74) इत्यादिना समासान्तो न भवति, तरप्। `दल्युहन्तमः`। दस्युं हतवानिति क्विप्, तदन्तात् तमप्।
`भूरिदावत्तरः` इति। भूरि वदातीति `आतो मनिन्` (3.2.74) इत्यादिना वनिप्, तदन्तादुत्तरपदस्य तुट्।
`रथीतरः` इति। रथिन्नित्येतस्मान्मत्वर्थीयेनिप्रत्ययान्तात् तरप्, नकारस्य लोपः, ईकारः अथ वा--नकारस्यैवेकारः, सवर्णदीर्घत्वम्।।

