---
index:  5.3.23
vrittiindex:  1946
sutra:  प्रकारवचने थाल्
vritti:  balamanorama 
---

प्रकारवचने थाल्। पञ्चम्यर्थे सप्तमीत्याह--प्रकारवृत्तिभ्य इति। सामान्यस्य भेदको विशेषः प्रकारः। यथा `बहुभिः प्रकारैर्भुङ्क्ते` इति। विशेषैरिति गम्यते। सादृश्यं त्विह न गृह्यते, सर्वथेत्यादौ तदप्रतीतेः। तेन प्रकारेणेत्यनन्तरं `विशिष्ट` इति शेषः। `यथा हरिस्तथा हरः` इत्यादौ यत्प्रकारवान्हरिस्तत्प्रकारवान्हर इति बोधे सति हरिसदृशो हर इति फलति। तदभिप्रायेण यथाशब्दस्य सादृश्यार्थकत्वोक्तिः।

