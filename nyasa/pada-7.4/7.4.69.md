---
index:  7.4.69
sutra:  दीर्घ इणः किति
vritti:  nyasa
---

इणो ह्रस्वस्यैव श्रवणे प्राप्ते दीर्घत्वं विधीयते। `ईयतुः ईयुः` इति। ननु च परत्वात् `इणो यण्` (6.4.81) इति यणादेशे सत्यनच्कत्वात् द्विर्वचनं न प्राप्नोतीत्यत आह--`इणो यण्` इत्यादि। स्थानिवद्भावस्तु `द्विर्वचनेऽचि` (1.1.59) इत्यनन। स च नियतकाले द्विर्वचन एव कर्त्तव्ये कृते च तस्मिन्नादेशरूप एवावतिष्ठते। `इयाय, इययिथ` इति। णलि थलि चेति यथाक्रमं वृद्धिगुणयोः कृतयोः स्थानिवद्भावाद्द्विर्वचनमिकारः, तस्य `अभ्यासस्यासवर्णे, (6.4.78) इतीयङ्।।

