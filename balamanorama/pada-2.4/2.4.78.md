---
index:  2.4.78
vrittiindex:  213
sutra:  विभाषा घ्रादेट्शाच्छासः
vritti:  balamanorama 
---

चङभावपक्षे विशेषमाह-- विभाषा घ्रा। `ण्यक्षत्रियार्षे`त्यतो लुगित्यनुवर्तते, `गातिस्थे`त्यतः सिचः परस्मैपदेष्विति, तदाह-- एभ्य इति। `घ्रा गन्धोपादाने` `धेट् पाने` `शो तनूकरणे` `छो छेदने` `षो अन्तकर्मणि--एषां समाहारद्वन्द्वत्पञ्चम्येकवचनम्। शोप्रभृतीनां कृतात्त्वानां निर्देशः। धेटः `गातिस्थाघुपे`ति नित्यं प्राप्ते, अन्येषामप्राप्ते वचनम्। अधुरिति। `उस्यपदान्ता`दिति पररूपम्। अधाः अधातम् अधात। अधाम् अधाव अधाम।

