---
index:  4.3.158
vrittiindex:  1515
sutra:  उमोर्णयोर्वा
vritti:  balamanorama 
---

उमोर्णयोर्वा। `नु`ञिति शेषः। औमकमिति। उमा--सस्यविशेषः। `उमा स्यादतसी क्षुमा` इत्यमरः। उमाया विकारोऽवयवो वेत्यर्थः। औममिति। `तृणधान्यानां चे`त्युमाशब्द आद्युदात्तः। ततो वुञभावे `अनुदात्तादेश्चे`त्यञभावादौत्सर्गिकोऽण्। ऊर्णाशब्दस्तु फिट्स्वरेणान्तोदात्तः। ततो वुञभावे अनुदात्तादित्वादञित्यर्थः। `ऊर्णा मेषादिलोम्नि स्यादि`त्यमरः। `स्थूणोर्णे नपुंसके चे`ति लिङ्गानुशासनसूत्रम्। 

