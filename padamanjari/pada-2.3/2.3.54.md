---
index:  2.3.54
sutra:  रुजार्थानां भाववचनानामज्वरे
vritti:  padamanjari
---

रुजार्थानां भाववचनानामज्वरे।। `रुजो भङ्गे`भिदादिपाठादस्मादेव निपातनाद्वाऽङ्। भाववचनानामिति। नायमर्थो भाववाचिनामिति, धातूनां भाववाचित्वाव्यभिचारात्। किं तर्हि? भावशब्देन घञादिवाच्यः सिद्धरूपो भाव उच्यते। वचन इति कर्त्तरि ल्युट्। तत्र प्रकृत्यर्थो न विवक्ष्यते, न हि रुजार्थानां भावो वक्ता प्रतिपादयितोच्चारयिता वोपपद्दाते। तस्मात्प्रत्ययार्थ एव कर्ता विवक्षितः--भावो वचनः कर्त्ता येषामित्यर्थः, तदाह--भावकर्तृकाणामिति। चौरस्यामयतीति। `अम रोगे` चुरादिः,`नान्ये मितोऽहेतौ` इति चुरादौ वचनात् `जनीजृष्क्नसुरञ्जोऽमन्ताश्च` इति मित्त्वं न भवति। `ज्ञप मिच्च` इत्यारभ्य `नान्ये मितोऽहेतौ` इतः प्राग्ये पठितास्त एव चुरादिषु मितो भवन्ति, नान्य इत्यर्थः। आमय इति आङ्पूर्वस्य मीनातेरेच्, `मीनातिमिनोति` इत्यात्वस्य `निमिमीलीयां खलचोः` इति प्रतिषेधः। नदीकूलं रुजतीति। अत्र नदी कर्त्री, न भावः। ननु रुजाशब्दो व्याधौ रूढ इति नात्र प्रसङ्गः? एवं तर्हि प्रत्युदाहरणदिगियं दर्शिता, इदं तु प्रत्युदाहरणम्---श्लेष्मा पुरुषं रुजतीति, व्याधिना कासादिना ग्राहयतीत्यर्थः। ज्वरयतीति। `ज्वर रोगे` घटादिः। सन्तापयतीति। `हेतुमति च` इति णिच्, सन्तापोऽत्र भावः, कर्त्ता च।।
