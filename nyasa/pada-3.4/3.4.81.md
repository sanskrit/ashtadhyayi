---
index:  3.4.81
sutra:  लिटस्तझयोरेशिरेच्
vritti:  nyasa
---

`शकारः सर्वादेशार्थः` इति। असति तस्मिन् धात्वधिकारात् `तस्मादित्युत्तरस्य ` (1.1.67) इत्यादेः परस्य तकारस्य प्रसज्येत। शकारे तु सति `अनेकाल्शित् सर्वस्य` (1.1.55) इति वचनात् सर्वस्य भवति। अथ `शे` इति कस्मान्नोक्तम् ? नैवं शक्यम्; `शे` इति हि प्रगृह्यसंज्ञा स्यात्। इह च व्यतिपप इति पिबादेशः स्यात्। एशि तु सति न भवति, वक्ष्यति ह्येतत्--- `वर्णे यत् स्यात् तच्च विद्यात् तदादौ` इति।।

