---
index:  5.1.81
sutra:  मासाद्वयसकि यत्खञौ
vritti:  nyasa
---

`सामर्थ्याद्भूत् एवात्राभिसम्बध्यते` इति। वयसि भूतार्थस्यैव सम्भवादिति भावः। भाव्यर्थोऽपि तत्र सम्भवतीति चिन्त्यमेतत्। अथ तु नेष्यते, पुनरभिधानं शरणमाश्रयितव्यम्। खञो ञित्करणं स्वरार्थम्, वृद्ध्यर्थञ्च। ननु च वृद्ध एव मासशब्दः? सत्यं वृद्धोऽयम्, तथापि वृद्धस्यापि वृद्धिरेषितव्या। मासीनाभार्य इति `वृद्धिनिमितस्य च तद्धितस्यारक्तविकारे` (6.3.39) इति पुंवद्भावप्रतिषेदो यथा स्यात्।।

