---
index:  7.2.19
vrittiindex:  711
sutra:  धृषिशसी वैयात्ये
vritti:  tattvabodhini 
---

धृषिशसी। ञिधृषा प्रागल्भे। शसु हिंसायाम्। अनयोः `आदितश्च` `यस्य विभाषे`ति सूत्राभ्यामिट्प्रतिषेधे सिद्धेऽप्यनयोर्वैयात्य एवाऽनिट्त्वं नान्यत्रेति नियमार्थमित्याह--- अविनये एवेति। विरुद्धं यातो वियातः = अविनीतः, तस्य भावो वैयात्यम्। ननु धृषेः `विभाषा भावादिकर्मणो`रिति विकल्पे प्राप्ते नित्यार्थं कस्मान्न भवतीत्याशङ्कायामाह-- नास्तीति। अनभिधानादिति भावः। अत्र प्रमाणमाह-- अत एवेति। माधवस्त्विति। एवं च आदित्त्वस्य फलवत्तवाद्धरदत्तोक्तं यच्चिन्त्यं तदेव चिन्त्यमिति भावः। 

