---
index:  7.4.28
sutra:  रिङ् शयग्लिङक्षु
vritti:  nyasa
---

अत्रापि यिग्रहणम्, अकृत्सार्वधातुकं चानुवर्त्तते। तत्र सम्भवव्यभिचाराल्लिङ एव विशेषणाम् न शयकोः। `आद्रियते, आध्रियते` इति। `दृङ् आदरे` (धा.पा.1411), `धृङ् अवस्थाने` (धा.पा.1412) आङ्पूर्वः, तुदादित्वाच्छः। `क्रियात्` इति। `आशिषि लिङ्` (3.3.173)। `बिभृयात्` इति। अत्र बिध्यादिलिङ्, जुहोत्यादित्वात् श्लुः, `श्लौ` (6.1.10) इति द्विर्वचनम्, `भृञामित्` (7.4.76) इतीत्त्वमभ्यासस्य। `कृपीष्ट` इति। `आशिषि लिङ्` (3.3.173)। `उश्च` (1.2.12) इति कित्त्वाद्गुणाभावः।।

