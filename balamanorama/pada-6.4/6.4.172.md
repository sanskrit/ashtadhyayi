---
index:  6.4.172
vrittiindex:  1592
sutra:  कार्मस्ताच्छोल्ये
vritti:  balamanorama 
---

कार्मस्ताच्छील्ये। तच्छीसं यस्य स तच्छीलः, तस्य भावस्ताच्छील्यम्। तस्मिन्वाच्ये `कार्म` इति भवतीत्यर्थः। णप्रत्यये परे टिलोपः स्यादिति यावत्। तदाह--टिलोपो निपात्यत इति। `णो।ञपो`त्यनन्तरम् `इति ज्ञापनार्थमिद`मिति शेषः। अत्र टिलोपविधिर्हि `अन्` इति प्रकृतिभावनिवृत्त्यर्थः। ततश्च अणि विहतस्य प्रकृतिभावस्य णप्रत्यये परतः प्रतिषेधादण्कार्यकारित्वं णप्रत्ययस्य ज्ञाप्यत इति भावः। तेनेति। चुरा शीलमस्याः, तपः शीलमस्या इति विग्रहे चुरातपःशब्दाभ्यां छत्रादित्वाण्णप्रत्यये सति तदन्ताभ्यामणन्तकार्ये ङीपि चौरी तापसीति सिद्धमित्यर्थः। कार्मणा इति। `तस्येद`मित्यणि `कार्मस्ताच्छील्ये` इत्यस्याऽप्रवृत्त्या `अन्` इति प्रकतिभावान्न टिलोप इति भावः। 

