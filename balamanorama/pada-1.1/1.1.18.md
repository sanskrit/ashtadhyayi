---
index:  1.1.18
vrittiindex:  108
sutra:  ऊँ
vritti:  balamanorama 
---

ऊँ। इदमप्येकपदं सूत्रम्। ऊँ इति दीर्घस्याऽनुनासिकस्य ऊकारस्य लुप्तप्रथमाविभक्तिकस्य निर्देशः। उञ इत्यनुवर्तते, इतौ शाकल्यस्य प्रगृह्यमिति च। तदाह--उञ इताविति। ऊँ ईतीति। उक्तविधे ऊँकारादेशे रूपम्। प्रगृह्यत्वात्प्रकृतिभावः। एतदादेशाऽबावपक्षे पूर्वसूत्रेण प्रगृह्यत्वे सति `उ इती`ति रूपम्। प्रगृह्यत्वस्याप्यभावे सति यणादेशे `विती`ति रूपमिति त्रीणि रूपाणि फलितानि। तदेवमुञ ऊँ इत्येकमेव सूत्रं विभज्य व्याख्यातम्। एकसूत्रत्वे तु उञ इतौ परे `ऊँ` इत्ययं दीर्घोऽनुनासिकः प्रगृह्यश्चादेशः शाकल्यामते स्यात्। तदभावपक्षे तु `निपात एका`जिति नित्यं प्रगृह्यत्वमित्येतावल्लभ्येत। ततश्च `ऊँ इति ` `उ इती`ति रूपद्वयमेव स्यात्, `विती`ति रूपं न लभ्येत। अतो विभज्य व्याख्यातम्। 

