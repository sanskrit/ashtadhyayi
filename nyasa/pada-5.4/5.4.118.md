---
index:  5.4.118
sutra:  अञ्नासिकायाः संज्ञायां नसं चास्थूलात्
vritti:  nyasa
---

`संज्ञायामिति समुदायोपाधिः` इति। एतेन यदि प्रकृतिप्रत्ययसमुदायः कस्याचित् संज्ञा भवत्येवं प्रत्ययो भवति, नान्यथेति दर्शयति। `द्रुणसः` इति। `पूर्वपदात् संज्ञायामगः` (8.4.3) इति णत्वम्। वर्ध्रे भवा स्त्री वार्ध्री, सा नासिका यस्य स `वार्ध्रीणसः` इति। `वृद्धिनिमित्तस्य च तद्वितस्यरक्तविकारे` (6.3.39) इति पुंवद्भावप्रतिषेधः। गौरिव नासिकास्य गोनसः। अच श्चित्करणं बहुव्रीहिस्वरबाधनार्थम्।
`खरणाः खुरणाः` इति। `अत्वसन्तस्य चाधातोः` (6.4.14) इति दीर्घः।
शितर्नासिकास्य `शितिनाः`। अहिरिव नासिकास्य `अहिनाः`। अर्चेव नासिकास्य `अर्चनाः`। `ङ्यापोः संज्ञाच्छन्दसोर्बहुलम्` (6.3.63) इति ह्रस्वः।।

