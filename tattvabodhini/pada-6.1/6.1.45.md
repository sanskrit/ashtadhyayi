---
index:  6.1.45
vrittiindex:  179
sutra:  आदेच उपदेशेऽशिति
vritti:  tattvabodhini 
---

आदेच उपदेशेऽशिति। `लिटि धातो`रित्यनुवृत्तमेचा विशेष्यते। तदाह-- एजन्तस्य धातोरिति। उपदेशे किम् ?। चेता। स्तोता। ननु लाक्षणिकत्वादेवाऽत्र न भविष्यतीति चेत्। अत्राहुः वर्णग्रहणे लक्षणप्रतिपदोक्तपरिभाषा नाश्रीयत इति ज्ञापनार्थमुपदेशग्रहणम्। तेन `क्रीङ्जीनां णौ` इति कृतात्वे क्रापयीत्यादौ पुक् सिध्यतीति मनोरमाकृत्। धातोः किम् ?। गोभ्याम्। नौभ्याम्। अस्ति ह्यत्रापि `गमेर्डोः` `ग्लानुदिभ्यां डौ` रित्युपदेशे एच्। `अशिती`ति प्रसज्यप्रतिषेध इत्याह--- न तु शितीति। पर्युदासे तु जग्ले मग्ले इत्यादौ `द्विर्वचनेऽची`ति निषेधादात्वं न स्यात्, अभ्यासे इकारश्च श्रूयेत। किं च `सुग्ल` इत्यत्र `आतश्चोपसर्गे` इति कः, `सुग्ले`त्यत्र `आतश्चोपसर्गे` इति रिउआयामङ्, `सुग्लान` इत्यत्र `आतो युजि`ति युज्न स्यात्। प्रत्ययनिमित्तं ह्यात्वम्, आदन्ताच्च प्रत्यय इत्यन्योन्याश्रयात्। प्रसज्यप्रतिषेधे तु न कोऽपि दोषः। `ह्वावामश्चे`ति सूत्रेण कबाधनार्थं पुनरण्विधानं च प्रतिषेधपक्षे ज्ञापकम्। तदाहुः--- अनैमित्तिकमात्वं, शिति तु प्रतिषेध इति। नन्वेमपि एशः शित्त्वाकाले मम्ले इत्यादि न सिध्यतीति चेत्। अत्राहुः---- यदि त#उ शितीति बहव्रीहिः स्यात्तदाऽत्र स्यादेव दोषः। किं तु क्रमधारयोऽयम्। तथा चाऽशितीत्यत्रेत्संज्ञकारादौ प्रत्यये परे नेत्यर्थः। धातुग्रहणाक्षिप्तस्य प्रत्ययस्य शितीति कर्मधारयेण विशेषणात्॥ विषयसप्तम्यां तु इत्संज्ञकशकारादिभिन्नप्रत्ययविषये आत्वमित्यर्थात्पर्युदासेऽपि न क्षतिरिति।

