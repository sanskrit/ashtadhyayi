---
index:  4.2.52
vrittiindex:  1242
sutra:  विषयो देशे
vritti:  balamanorama 
---

विषयो देशे। समूह इति निवृत्तं। तस्येत्यनुवर्तते। तस्य विषय इत्यर्थे प्रथमोच्चारितात्षष्ठ�न्तात्प्रत्ययाः स्युरिति लभ्यते। तदाह--षष्ठ�न्तादिति। `विषय`शब्दं व्याचष्टे--अत्यन्तपरिशीलितेऽर्थे इति। `देवदत्तविषयोऽनुवाक इत्यत्र तथा दर्शनादिति भावः। तर्हि तत्रातिव्याप्तिः स्यादित्यत आह--स चेदिति। सः= अत्यन्तपरिशीलितोऽर्थो देशश्चेदित्यर्थः। एवंच अतन्यतपरिशीलिते देशे गम्ये प्रत्ययाः स्युरिति फलितम्। विषयशब्दो ह्ययं क्वचिद्ग्रामसमूहात्मके जनपदे वर्तते। तद्यथा--`सामन्तस्य राज्ञो विषयोऽनेन लब्ध` इति। क्वचिदिन्द्रियग्राह्ये वर्तते। तद्यथा `चक्षुर्विषयो रूप`मिति। क्वचिदन्यत्राऽवृत्तौ वर्तते। यथा `मत्स्यानां विषयो जल`मिति। अन्यत्र नास्तीति गम्यते। प्रकृते तु `देवदत्तविषयोऽनुवाक इत्यर्थः। अत्र देशस्यानवगमान्न प्रत्यय इति भावः। विषय इति किम् ?। देवदत्तस्य कदाचिद्गन्तव्यो मार्गः। न च `देवदत्तस्य गृह`मित्यत्र अत्यन्तपरिचितदेशत्वात्प्रत्ययः स्यादिति वाच्यं, जनपदसमूहात्मकात्यन्तपरिशीलितदेशस्यैवात्र विवक्षितत्वात्। 

