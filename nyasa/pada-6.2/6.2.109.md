---
index:  6.2.109
sutra:  नदी बन्धुनि
vritti:  nyasa
---

`बन्धुनि` इति। शब्दरूपापेक्षया नपुंसकलिङ्गनिर्देशः, अन्यथा बन्धुशब्दस्य पुंल्लिङ्गत्वात् `बन्धौ` इति निर्देशं कुर्यात्। `गार्गीबन्धुः, वात्सीबन्धुः` इति। गर्गवत्सशब्दाभ्यां गर्गादित्वात् (4.1.105) यञ् तदन्तात् `यञश्च` (4.1.16) इति ङीप्। गार्गीवात्सीशब्दौ ञित्स्वरेणाद्युदात्तौ।
`ब्रह्मबन्धुः` इति। अत्र प्रकृतिभाव एव भवति पूर्वपदस्य। ब्रह्मशब्दश्चायं `मनिन्` (द.उ.6.73) इत्यनुवर्त्तमाने `बृहेर्नोऽच्च` (द.उ.6.74) इति भनिन्प्रत्ययान्तो व्युत्पाद्यते, तेनाद्युदात्तः। `गार्गीप्रियः` इति। गार्गीशब्दोऽपि प्रकृतिभावेनाद्युदात्त एव भवति।।

