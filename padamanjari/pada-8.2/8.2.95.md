---
index:  8.2.95
sutra:  आम्रेडितं भर्त्सने
vritti:  padamanjari
---

उदाहरणेषु `वाक्यादेरामन्त्रितस्य` इत्यादिना द्विर्वचनम् । `वाक्यस्य टेः` इत्यधिकारेऽप्यत्रानन्त्यस्य भवति; वाक्यादेरेव पदस्य भर्त्सने द्विर्वचनविधानात् ।
तदर्थमिति । पर्यायेण पूर्वोत्तरयोर्भागयोः प्लुतो यथा स्यादित्येवमर्थम् । द्विरुक्तोपलक्षणार्थमिति । द्विरुक्तसमुदाये भागद्वयोपलक्षणार्थमित्यर्थः । एतच्चाम्रेडितमात्रस्य भर्त्सने वृत्त्यसम्भवाल्लभ्यते, पर्यायस्य तु `एकैकस्य` इत्यनुवृत्तेर्लाभः ।।
