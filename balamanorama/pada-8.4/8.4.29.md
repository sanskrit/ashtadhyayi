---
index:  8.4.29
vrittiindex:  656
sutra:  कृत्यचः
vritti:  balamanorama 
---

कृत्यचः। `रषाभ्यां नो णः` इत्यनुवर्तते। `उपसर्गादनोत्परः` इत्यत उपसर्गादिति च। उपसर्गस्थादिति विवक्षितम्। `कृती`त्यनन्तरं `विद्यमानस्ये`ति शेषः। अच इति पञ्चमी। तदाह -- उपसर्गस्थादिति। असमानपदत्वादप्राप्तौ वचनम्। `अट्कुप्वाङ्नुम् व्यवायेऽपी`त्यनुवर्तते। तदाह--- प्रयाणीयमिति। निर्विण्णस्येति। नस्यण इत्युपसङ्ख्यानमित्यर्थः। अचः परत्वाभावादिति। विदेः क्तप्रत्यये `रदाभ्या`मिति दकारादुत्तरस्य तकारस्य पूर्वदस्य च नत्वे `निर्विन् न ` इति स्थिते नकारस्य अचः परत्वाऽभावात् `कृत्यचः` इति अप्राप्ते णत्वे इदं णत्ववचनमित्यर्थः। नकारेण व्यवदानाच्च णत्वस्याऽप्राप्तिर्बोध्या। पूर्वस्येति। नस्य णत्वे, ष्टुत्वेन णत्वमित्यर्थः।तथा च द्विणकारकं रूपम्। 

