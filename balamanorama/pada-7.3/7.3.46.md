---
index:  7.3.46
vrittiindex:  459
sutra:  उदीचामातः स्थाने यकः पूर्वायाः
vritti:  balamanorama 
---

उदीचामातः। `प्रत्ययस्थात्` इति सूत्रमनुवर्तते। यश्च कश्च यकौ, तौ पूर्वौ यस्या इति विग्रहः। यकेति वर्णग्रहणम्, अकारावुच्चारणार्थौ। `यकपूर्वाया` इत्येतदात इत्यस्य विशेषणम्। तेन अर्थगतं स्त्रीत्वमाकारे आरोप्य `यकपूर्वाया` इति स्त्रीलिङ्गनिर्देशः। तेन आकारस्य स्त्रीवाचकत्वं लभ्यते। तदाह--यकपूर्वस्येत्यादिना। उदीचांग्रहणं विकल्पार्थमेव नतु देशतो व्यवस्थार्थमिति `न वेति विभाषा` इति सूत्रे बाष्ये स्पष्टम्। नच `षष्ठी स्थानेयोगा` इत्येव सिद्धेरिह स्थानेग्रहणं व्यर्थमिति वाच्यम्, अनुवादे परिभाषाणामनुपस्थितेः। तत्र च इदमेव स्थानेग्रहणं ज्ञापकम्। अत एव `वृद्धिर्यस्याचामादिस्तद्वृद्ध`मित्यत्र यस्यादिर्वृद्धिरित्यनुवादे इक्परिभाषा न प्रवर्तते। तत्प्रवृत्तौ तु शालाशब्दस्य वृद्धसंज्ञा न स्यात्, शकारादाकारस्य इक्श्तानिकत्वाऽभावात्। ततस्च शालीय इति `वृद्धाच्छः` इति छो न स्यात्, `औपगवीय` इत्यादावेव स्यादित्यलम्। केऽण इति ह्रस्व इति। आर्याशब्दात्स्वार्थिके कप्रत्यये यकाराकारस्य `केऽणः` इति ह्रस्व इत्यर्थः। पुनष्टापि आर्यकाशब्दः। तत्र यकारादकारस्य आकारस्थानिकत्वादित्त्वविकल्पः। `प्रत्ययस्था`दिति नित्यस्येत्त्वस्यापवादः। तदाह--आर्यका-आर्यिकेति। यकारपूर्वस्य उदाहरणमिदम्। अथ ककारपूर्वस्य उदाहरति--चटकका चटकिकेति। चटकाशब्दात्स्वार्थे कः, `केऽणः` इति ह्रस्वः, पुनष्टाप्, इत्त्वविकल्प इति भावः। साङ्खाश्यिकेति। सङ्काशेन निर्वृत्तं नगरं साङ्काश्यम्। `वृञ्छणकठ`जित्यादिना सङ्काशिद्भ्यो ण्यः, आदिवृद्धिः, `यस्येति चे`त्यकारलोपः। साङ्काश्यशब्दाद्भवार्थे `धन्वयोपधाद्वुञ्`। अकादेशः `यस्येति चे`त्यकारलोपः, टाप्, `प्रत्ययस्था`दिति नित्यमित्त्वम्। इह यकारादकारस्य आकारस्थानिकत्वाऽभावादित्त्वविकल्पो न भवतीति भावः। ननु स्त्रीबोधकस्य अत इद्वा स्यादित्येवास्तु, आत इति मास्तु। साङ्काश्यकाशब्दे यकारादकारस्य वुञादेशावयवत्वेन स्त्रीबोधकत्वाभाऽदिति चेत्, तह्य्रात् इति स्पष्टार्थमित्याहुः। अ�इआकेति। अ�आआशब्दात्कः, `केऽणः` इति ह्रस्वः, पुनष्टाप्, अ�आकाशब्दः। अत्र अकारस्य आकारस्थानिकत्वेऽपि यकपूर्वकत्वा।ञभावादित्त्वविकल्पो न, किंतु `प्रत्ययस्था`दिति नित्यमित्त्वमिति भावः। स्त्रीप्रत्यय इति किमिति। `यकपूर्वाया` इति स्त्रीलिङ्गनिर्देशलब्धं स्त्रीप्रत्ययस्येति किमर्थमिति प्रश्नः। शुभंयिकेति। `शुभ`मिति मान्तमव्ययम्। तस्मिन्नुपपदे `या प्रापणे` इति धातोः `अन्येभ्योऽपि दृश्यते` इति विच्। शुभंयाशब्दात्स्वार्थे कः। `केऽणः` इति ह्रस्वः, टाप्, शुभंयकाशब्दः। अत्र यकारादकारस्य धात्ववयवस्य स्त्रीवाचकत्वाऽभावादित्त्वविकल्पो न, किन्तु `प्रत्ययस्थात्` इति नित्यमेवेत्त्वमिति भावः।

