---
index:  6.1.113
sutra:  अतो रोरप्लुतादपलुते
vritti:  nyasa
---

`उकारानुबन्धकस्य` इति। यदि रुशब्दः समुदायः स्थानो स्यात्, तदा महातरुवनमित्यत्रापि `हशि च` (6.1.114) इत्युत्वं प्रसज्येत। किञ्च `ससजुषो रुः` (8.2.66) इत्युकारानुबन्धकरणमनर्थकं स्यात्। तत्र ह्यु कारोऽस्य सूत्रसय विशेषणार्थः क्रियते, स इह समुदाये स्थानिन्यनर्थको जायते। तस्मादुकारानुबन्धवत इदं ग्रहणम्। ननु चोत्त्वे कर्त्तव्ये `पूर्वत्रासिद्धम्` (8.2.1) इति रुत्त्वमसिद्धम्, तदसतो रोः कथमुत्त्वं शक्यते विधातुम्? इत्यत आह--`रुत्वमप्याश्रयात् सिद्धम्` इति। यदि रुत्वमसिद्धं स्यात्, तदा स्थानित्वेन रोराश्रयणमनर्थकं स्यात्; कस्यचिदुकारानुबन्धविशिष्टस्य रोरसम्भवात्। तस्मादाश्रयादेव रोरसिद्धत्वं नास्तीति।
`तस्यापि` इति। यत्रापि परतो रोरुत्त्वमुच्यते तस्य `सुस्रोता 3 अत्र` इति `दूराद्धूते च` (8.2.84) इति प्लुतः। `देवदत्ता 3 अत्र` इति। अत्रापि `गुरोऽनृतोऽनन्तस्याप्येकैकसय प्राचाम्` (8.2.86) इत्यनेन।
अथ किमर्थं `अप्लुतादप्लुते` इत्युच्यते? न ह्यतोऽतीति च तपरकरणस्य वर्णस्य निर्देशे क्रियमाणे प्लुतात्परस्य प्लुते वा परतः प्राप्नोति? इत्यत आह--`प्लुतस्य` इत्यादि। ननु च सिद्धः प्लुतः स्वरसन्धिषु, यदयम् `प्लुतप्रगृह्या आचि` (6.1.125) इति प्रकृतिभावं शास्ति? एवं मन्यते--प्रकृतिभाव एवैतज्ज्ञापकं स्यात्। अथापि कथञ्चित् स्वरसन्धिविषयं ज्ञापकं स्यात्, तथा रोदत्त्वं स्वरसन्धिर्न भवति। अथापि संहिता कार्य्यविषयं ज्ञापकं स्यात्, तथापि रोरुत्त्वं मंहिताकार्य्यं न भवति। येन हि वर्णाः सन्धीयन्ते तत् संहिताकार्यम्, न चोत्त्वेन वर्णाः संहिता भवन्ति; पुनरप्याद्गुणाद्यपेक्षणादिति।।

