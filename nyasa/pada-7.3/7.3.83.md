---
index:  7.3.83
sutra:  जुसि च
vritti:  nyasa
---

इकात्र सन्निहितेन प्रकृतमङ्गं विशिष्यते, विशेषणेन तदन्तविधिर्भवतीत्यत आह--`इगन्तस्य` इत्यादि। `अजुहवुः` इति। लङ्, `सिजभ्यस्तविदभ्यश्च` (3.4.109) इति झेर्जुस्, शपः श्लुः, `श्लौ` (6.1.10) इति द्विर्वचनम्। `अबिभयुः` इति। `ञिभो भये` (धा.पा.1084)। `अबिभरुः` इति। `डु भृञ् धारणपोषणयोः` (धा.पा.1087), `भुञामित्` (7.4.76) इत्यभ्यासस्येत्त्वम्।
`चिनुयुः सुनुयुः` इति। लिङ्, यासुट् झेर्जुस्, `स्वादिभ्यः श्नुः` (3.1.73) `उस्यपदान्तात्` (6.1.96) इति पररूपत्वाम्। `तत्र नाप्राप्ते` इत्यादि। सार्वाधातुकमाश्रयो यस्यतत् सार्वधातुकाश्रयम्। ङित्त्वं निमित्तं यस्य प्रतिषेधस्य स तथोक्तः। स सर्वत्रैव जुसि प्राप्नोतीति तस्मिन्नाप्राप्तेऽयं गुण आरभ्यमाणस्तस्यैव बाधको भविष्यति; न तु यस्य यासुडाश्रयं ङित्त्वं निमित्तम्, तस्यापि। अत्र हि प्राप्ते चाप्राप्तेऽयमारभ्यते। चिनुयुरित्यादौ प्राप्ते, अजुहवुरित्यादावप्राप्ते। चकारः समुच्चये। नान्यत् समुच्चेतव्यमस्तीत्यस्यैव लक्षणस्य पुनरावृत्तिमाचष्टे। तेन प्रकृतलक्षणस्यापि प्रतिषेधविषये भवति। `अदीधयुः` इति। `दीधीङ् दीप्तिदेवनयोः` (धा.पा.1076), लङ् व्यत्ययेन परस्मैपदम्, झिः, `जक्षित्यादयः षट्` (6.1.6) इत्यभ्यस्तसंज्ञा, `सिजभ्यस्तविदिभ्यश्च` (3.4.109) इति झेर्जुस्, अदादित्वाच्छपो लुक्। ततः `सार्वधातुकार्धधातुकयोः` (7.3.84) इति गुणः प्राप्तः, स `क्ङिति च` (1.1.5) इति प्रतिषिद्धः, सोऽप्यनेन पुनः प्राप्तौ `दीधीवेवीटाम्` (1.1.6) इति प्रतिषिद्धः समुच्चयार्थत्वाच्चकारस्य भवति।।

