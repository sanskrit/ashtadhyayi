---
index:  5.4.131
sutra:  ऊधसोऽनङ्
vritti:  nyasa
---

`अनङादेशोऽयं भवति` इति। कथं पुनर्विज्ञायते---आदेशोऽयं न प्रत्यय इति ? यद्येष प्रत्ययः स्यात् ङित्करणमनर्थकं स्यात् आदेशो ह्यस्मिन्नन्त्यादेशार्थं ङित्त्वमर्थवद्भवति। तस्मान्ङित्त्वादेवायमादेशो भवतीति विज्ञायते। `कुण्डोध्नी` इति। अनङि कृते `अतो गुणे` (6.1.97) पररूपत्वम्, `बहुव्रीहेरूधसो ङीष्` (4.1.25) इति ङीष् `अल्लोपोऽनः` (6.4.134)।
`स्त्रीग्रहणं कर्त्तव्यम्` इति। स्त्री गृह्यते येनाभिधेयनित्यत्वेन ततः स्त्रीग्रहणं कर्त्तव्यम्। एतदुक्तं भवति--तथा व्याख्यानं कर्त्तव्यं यथा स्त्रियामभिधेयायामनङ् भवतीति। तत्रेदं व्याख्यानम्--`ऊर्ध्वाद्विभाषा` (5.4.130) इत्यतो विभाषाग्रहणमनुवर्त्तते, सा च व्यस्थितविभाषा, तेन स्त्रियामेव भवति, नान्यत्रेति।
अनङ्ऽकारादित्वमुत्तरार्थम्। इह विनापि तेन सिध्यत्येव।।

