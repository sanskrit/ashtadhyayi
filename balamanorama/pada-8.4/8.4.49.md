---
index:  8.4.49
vrittiindex: 
sutra:  शरोऽचि
vritti:  balamanorama 
---

शरोऽचि। `अचो रहाभ्या`मित्यतो `द्वे` इति, `नादिन्याक्रोशे` इत्यतो नेति चानुवर्तते। तदाह अचि पर इत्यादिना। तथाच `चतुर्षु` इत्येकषकारमेव रूपम्। नच सत्यपि द्वित्वे `झरो झरि सवर्णे` इति लोपादेव एतषकाररूपसिद्धेरिदं व्यर्थमिति वाच्यं, लोपस्य वैकल्पिकत्वादिति भावः। प्रियाश्चत्वारो यस्येति बहुव्रीहौ प्रियचतुर्शब्दो विशेष्यनिघ्न एकद्विबहुवचनान्तः। तस्य सौ रूपमाह--प्रियचत्वा इति। प्रियचतुर् स् इति स्थिते `चतुरनडुहोः` इत्युकारादाम्। तस्याङ्गत्वेन तदन्तेऽपि प्रवृत्तेः। तत उकारस्य यण्। हल्ङ्यादिलोपश्चेति भावः। हे प्रियचत्व इति। `अम् संबुद्धौ` इत्यमिति भावः। प्रयिचत्वाराविति। सुटि सर्वनामस्थानत्वादाम्। प्रियचत्वारः। प्रियचत्वारम्, प्रयिचत्वारौ। शसादावाम् न। प्रियचतुरः। प्रियचतुरा प्रियचतुर्भ्याम् प्रियचतुर्भिः। प्रियचतुरे। प्रयिचतुरः 2। प्रियचतुरोः। आमि `षट्चतुर्भ्यश्चे`ति नुटमाशङ्क्याह--गौणत्वे त्विति। `षट्चतुर्भ्यश्चे`ति बहुवचननिर्देशात्तदर्थप्राधान्य एव नुडिति भावः। प्रियचतुरि। प्रयिचतुर्षु। परमचतुर्ण्णामिति। कर्मधारयः। आङ्गत्वात्तदन्तादपि नुटिति भावः। इति रान्ता#ः। अथ लकारान्ताः। कमलमिति। कमलं=पद्मम्। कमला=लक्ष्मीः। कमलमाचष्टे इत्यर्थे कमलशब्दात्, कमलामाचष्टे इत्यर्थे कमलाशब्दा`त्तत्करोति तदाचष्टे` इति णिचि `सनाद्यन्ताः` इति धातुत्वात्तदवयवस्य सुपो लुकि `णाविष्ठत्प्रातिपदिकस्ये`ति इष्ठवत्त्वाट्टिलोपे कमव्-इ इत्यतः कर्त्तरि क्विपि णेरनिटीति णिलोपे अपृक्तलोपे च कमलिति रूपम्। ततः सोर्हल्ङ्यादिलोपे कमलिति रूपम्। कमलाविति। औजसादिषु न कोऽपि विकार इति भावः। कमलं कमलौ कमलः। कमला कमल्भ्यां कमल्भिः। कमले। कमल्भ्यः। कमलः। कमलः कमलोः कमलाम्। सुपि विशेषमाह--षत्वं कमल्ष्विति। लकारस्य इण्त्वादिति भावः। तोयमाचष्टे तोयित्यादियकारान्तास्तु न सन्त्येव, क्विपि `लोपो व्योः इति यलोपस्य दुर्वारत्वा। णिलोपस्य स्थानिवत्त्वं तु न भवति, यलोपे तन्निषेधात्। वस्तुतस्तु `न पदान्ता हलो यणः सन्ती`ति लण्सूत्रस्थभाष्यादनभिधानमेवंजातीयकानामिति हरदत्तः। `भोभगो` इति सूत्रे `वृक्षव्करोती`ति भाष्यं तु एकदेश्युक्तिरिति तदाशय इत्यलम्। इति लान्ताः।

