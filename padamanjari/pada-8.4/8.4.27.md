---
index:  8.4.27
sutra:  नश्च धातुस्थोरुषुभ्यः
vritti:  padamanjari
---

धातौ तिष्ठतीति धातुस्थो रेफः, षकारश्च । ऊरु इति स्वरूपग्रहणम्, षु इति कृतषत्वस्य सुञो ग्रहणम्, न सप्तमीबहुवचनस्य; तेन इन्द्रो धता गृहेषु न इत्यत्र न भवति । नसिति नासिकादेशस्यास्मदादेशस्य च सामान्येन ग्रहणम्, ततोऽत्रास्मदादेश एव कार्यी; तस्यैव धातुस्थादिभ्यः परस्य सम्भवात्, उत्तरसूत्रे तूभयोः कार्यित्वम् । रक्षा ण इति । रक्षेति लोण्मध्यमपुरुषैकवचनान्तम्, `द्व्यचोऽतस्तिङः` इति दीर्घः । शिक्षा ण इति । शिक्षतिर्दानकर्मा छन्दसि । उरुणस्कृधीति । कृञो लोट्, सेर्हिः `श्रुशृणुपृ़कृवृभ्यश्छन्दसि` इति हेर्धिरादेशः, `कः करत्` इत्यादिना विसर्जनीयस्य रुत्वम् । अभीषु ण इति । `इकः सुञि` इति दीर्घः । एवमूषु ण इत्यत्रापि ।।
