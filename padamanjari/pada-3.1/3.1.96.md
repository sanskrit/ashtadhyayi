---
index:  3.1.96
sutra:  तव्यत्तव्यानीयरः
vritti:  padamanjari
---

तव्यत्तव्यानीयरः।। वसेरिति। `वस निवासे` इत्यस्य ग्रहणम्, न तु `वस आच्छादने` इत्यस्य लुग्विकरणस्य। `तयोरेव कृत्यक्तखलर्थाः` इति वचनात्त्कर्त्तरि न प्राप्नोतीति वचनम्, णिद्वद्भावार्थं च। वास्तव्य इति। तद्वितान्तो वा पुनरेषभविष्यति, वास्तुनि भावो वास्तव्यः, दिगादित्वाद्यत्। अवास्तव्य इत्यत्र स्वरभेदो नास्ति, `कृत्योकेष्णुच्` इति यदन्तोदात्तत्वं तदेव `ययतोश्चातदर्थे` इत्यनेन भविष्यति। केलिमर इति। ककारो गुणवृद्धिप्रतिषेधार्थः, रेफस्स्वरार्थः। 
कर्मकर्त्तरि चायमिष्यत इति। भाष्ये तु `पचेलिमा माषाः, पक्तव्याः; भिदेलिमास्सरलाः, भेत्तव्याः` इति शुद्धे कर्मणि प्रदर्शितम्।।
