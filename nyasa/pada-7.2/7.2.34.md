---
index:  7.2.34
sutra:  ग्रसितस्कभितस्तभितोत्तभितचत्तविकस्ताविशस्तृशंस्तृशास्तृतरुतृतरूतृवरुतृवरूतृवरूत्रीरुज्वलितिक्षरितिक्षमितिवमित्यमितीति च
vritti:  nyasa
---

`ग्रसु स्कन्भु स्तन्भु इत्येतेषाम्` इत्यादि। `ग्रसु ग्लसु अदने` (धा.पा.630,631), `स्कन्भु`, `स्तन्भु` (3.1.82) इत्येतौ सौत्रौ धातू; `स्तम्भुस्तुम्भुस्कम्भुस्कुम्भुस्कुञ्भ्यः श्नुश्च` (3.1.82) इति सूत्रे पाठात्। `स्कभितम्, स्तभितम्` इति। `अनिदिताम्` (6.4.24) इत्यनुनासिकसलोपः। `स्कब्धभ्, स्तब्धम्` इति। `झषस्तथोर्धोऽधः` (8.2.40) इति धत्वम्, `झलां जश् झशि` (8.4.56) इति जश्त्वम्। `उत्तभितम्` इति। `उदः स्थास्तम्भोःत पूर्वस्य` (8.4.61) इति पूर्वसवर्णः। `अन्योपसर्गपूर्वः स्तभितशब्दो न भवतीति इति। यदि स्यात्, उत्पूर्वस्य निपातनमनर्थकं स्यात्।
`चतेः, कसेश्च` इति। `चते चदे याचने` (धा.पा.865,866), `कस गतौ` (धा.पा.860)। ननु सूत्रे विकस्तशब्दाद्वहुवचनं श्रूयते, ततश्च कथमसौ वृत्तादेकवचनान्त उदहृतः? इत्यत आह--`निपातनं बहुत्वापेक्षम्। विकस्ता इति बहुवचनम्` इति। सूत्रे ग्रसितादीनि निपातनानि कृतद्वन्द्वानि, अतस्तदपेक्षया बहुवचनं कृतम्। वृत्तौ त्वसमस्त एक एवायं विकस्तशब्दः। न चैतदर्थस्य बहुवचनं विवक्षिम्, अत एकवचनान्त एवोदाहृतः। `अपरेषु` इति। विशस्तृप्रभृतिषु। `प्रत्येकं विभक्तिनिर्देशः` इति। बहुत्वाभावाद्बहुवचनम्, तेन तत्र न कृतमित्यभिप्रायः।
शसेर्विपूर्वस्य शंसेः शासेश्चेति। `शसु हिसायाम्` (धा.पा.727), `शन्सु स्तुतौ` (धा.पा.728) `शासु अनुशिष्टौ` (धा.पा.1075)।
`तरीतारम् वरीतारम्` इति। `वृतो वा` (7.2.38) इति दीर्घः। `वरूत्रीः` इति। `ऋन्नेभ्यो ङीप्` (4.2.5) इति ङीप्, तदन्ताज्जस्, `वा छन्दसि` (6.1.106) इति पूर्वसवर्णदीर्घः। जसि पूर्वसवर्णोच्चारणम्` इत्यादि। ननु यणादेशे कृते वरूत्र्य इति भवितव्यम्, कथं `वरूत्रयः` इति भवति? इत्याह--`छान्दसम्` इत्यादि। छान्दसत्वेन हि ह्रस्वत्वे कृते `जसि च` (7.3.109) इति यणादेशापवदो गुणो विधीयते। `प्रपञ्चार्थम्` इति। विस्तरेणान्वाख्यानमित्यर्थः। तथा हि `पचिर्विस्तारवचने` (धा.पा.1651) इति तस्यैवाजन्तस्य प्रपञ्च इति भवति। प्रपञ्चस्तु विस्पष्टार्थः। विस्तरेण ह्यन्वाख्यानं स्पष्टं भवति। अथ वरूत्रीशब्दस्य सिध्यर्थ निपातनं कस्मान्न भवति? इत्याह--`वख्तृशब्दो हि` इत्यादि।
ज्वलतेरिति `ज्वल दीप्तौ` (धा.पा.831), `क्षर सञ्चलने` (धा.पा.851), `टु वम उद्गिरणे` (धा.पा.849) `अम गत्यादिषु (धा.पा.465)। `इतिकरणं प्रदर्शनार्थम्` इति एवम्प्रकारस्याम्यस्यापि प्रदर्शनार्थमितिकरणम्। तेन किं सिद्धं भवति? इत्याह--`तेन क्वचित्` इत्यादि। चकारस्श्छन्दसीत्यनुकर्षणार्थः। तेन चानुकृष्टत्वान्नोत्तरत्राभिसम्बध्यते। तेनोत्तरत्र विधानमविशेषेण भवति।।

