---
index:  3.3.88
vrittiindex:  1553
sutra:  ड्वितः क्रिः
vritti:  tattvabodhini 
---

ड्वितः। अयमिति। अतएव पाकेन निर्वृतमिति विगृह्यते न तु पक्वेनेति। यत्तु प्राचोक्तं `भावादा`विति, तन्नेति भावः। क्रेर्मप्। तद्धितेषु व्याख्यातमिदम्। नित्यग्रहणादिति। तत्र हि नित्यमिति योगो विभज्यते तत्सामर्थ्यादर्थविशेषानादरेणैव मब्विषयत्वं निर्णीयते। एकयोगत्वे तु निर्वृत इत्यधिकारान्निर्वृत्तार्थस्याऽविवक्षायां स्वातन्त्र्यं प्रसज्येत, ततश्च मपं विनापि पक्रिरिति प्रयोगः स्यादिति भावः। उप्त्रिममिति। वपेर्यजादित्वात्किति संप्रसारणम्। वापेन निर्वृत्तमित्यर्थः। 

