---
index:  3.3.170
sutra:  आवश्यकाधमर्ण्ययोर्णिनिः
vritti:  nyasa
---

`आवश्यकम्`इति। मनोज्ञादित्वाद्वुञ्। `उपाधिरयम्`इति। प्रत्ययार्थविशेषणमित्यर्थः। `नोपपपदम्` इति। उपपदत्वे तु कारी, हारीति रूपं नस्यादित्यभिप्रायः।`ओरावश्यके`(3.2.125) इत्यत्र प्रतिपादितमेवावश्यमुपाधिः, नोपपदमिति;तदिहापि तद्वदेवोपाधिकत्वमावश्यकस्य वदितव्यम्। तेन सह निर्द्देशादाधमर्ण्यमप्युपाधिरेव, नोपपदमिति। यद्यावश्यकमपाधिर्नोपपदम्, `उपपदमतिङ्`(2.2.19) इति समासो न स्यात्, न चान्यल्लक्षणमस्ति येनेह समासः स्यादिति यो मन्येत्, तं प्रत्याह-- `मयूरव्यंसकादित्वात् समासः` इति `सहस्रं दायी`इति।`अकेनोर्भविष्यदाधमर्ण्ययोः` (2.3.70) इति षष्ठ्यां प्रतिषिद्धायां द्वितीयैव भवति।।

