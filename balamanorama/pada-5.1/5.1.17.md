---
index:  5.1.17
vrittiindex:  1778
sutra:  परिखाया ढञ्
vritti:  balamanorama 
---

परिखाया ढञ्। `पूर्वसूत्रविषये` इति शेषः। पारिखेयी भूमिरिति। परिखा अस्या अस्ति, अस्यामस्तीति वा विग्रहः। परिखायोग्येत्यर्थः। छयतोः पूर्णोऽवधिरिति। `प्राग्वतेष्ठ`ञित्यारभ्य `द्वित्रिपूर्वादण्चे`त्यन्तै सूत्रैः प्रत्ययविशेषेष्वनुक्रान्तेषु `तेनक्रीत`मिति पठितम्। ततश्च प्राक्क्रीतादित्युक्तेस्तेष्वपि सूत्रेषु छयतोरनुवृत्तिः कुतो नेति न शङ्क्यं, प्रत्ययविशेषाणां श्रवणे तयोरनुवृत्त्यसंभवादिति भावः। 

