---
index:  6.4.164
vrittiindex:  1003
sutra:  इनण्यनपत्ये
vritti:  tattvabodhini 
---

यौवनमिति। युवतिशब्दस्यानुदात्तादित्वादञि प्राप्ते अणर्थमिह पाठः। पुंवद्भावात्तिप्रत्ययनिवृत्तिः। `अन्`इति प्रकृतिभावः। ननु `भस्याऽढे`इत्यत्र `अढे तद्धिते विवक्षिते पुंवद्भावः`इत्यभ्युपगमात्तद्धितोत्पत्तेः प्रागेव तिप्रत्ययनिवृत्तौ सत्यां `किन्युवृषी`ति कनिनन्ततया आद्युदात्तत्वादण् सिद्धएवेति चेत्। सत्यम्। अतएव भाष्ये मिक्षादिषु युवतिशब्दपाठः प्रत्याख्यातः। `इह युवतिशब्दपाठसामर्थ्यात्पुंवद्भावो ने`ति वृत्तिकारोक्तिरप्यत एव निरस्ता। नन्वेवं `गार्भिणं यौवतं गणे`इत्यादिप्रयोगा न सङ्गच्छेरन्नित्याशङ्क्याह---शत्रन्तादिति।

