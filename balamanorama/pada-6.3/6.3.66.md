---
index:  6.3.66
vrittiindex:  756
sutra:  खित्यनव्ययस्य
vritti:  balamanorama 
---

खित्यनव्ययस्य। ह्रस्वः स्यादिति। `इको ह्रस्वोऽङ्यो गालवस्य` इत्यतस्तदनुवृत्तेरिति भावः। अत्र ह्रस्वश्रुत्या अच इत्युपस्थितं द्रष्टव्यम्। ततो मुमिति। पूर्वं ह्रस्वे कृते ततो मुमित्यर्थः। पूर्वं मुमि कृते तु अजन्तत्वाऽभावाद्ध्रस्वो न स्यादिति भावः। शर्धञ्जहा माषा इति। भाष्ये तु `मृगा` इति पाठः। शर्द्धः अपानद्वारे स्थितः शब्द इति माधवादयः। अन्तर्भावितेति। तथा च शर्द्ध हापयन्तीति विग्रहः फलितः। भाष्ये तु `वातशुनी`इति वार्तिके गर्धे`ष्विति पठितम्।

