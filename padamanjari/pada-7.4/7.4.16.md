---
index:  7.4.16
sutra:  ऋदृशोऽङि गुणः
vritti:  padamanjari
---

`ऋ` इति वर्णग्रहणम्; व्याख्यानात् । अकरदित्यादौ `कृमृदृ़रुहिभ्यश्छन्दसि` इति च्लेरङ् । असरदिति । `सर्तिशास्त्यर्त्तिभ्यश्च` इत्यङ् । अदर्शदिति । `इरितो वा` इत्यङ् । गुणग्रहणं किम्, नाकार एवोच्येत---`ऋदृशोङ्यः` इति ? नैव शक्यम्; दृशेरन्त्यस्यत्वं स्यात्, गुणग्रहणात्त्विको भवति । यदि त्वण् इत्यनुवर्त्तते, शक्यं गुणग्रहणमकर्त्तुम् । तथा तु न कृतमित्येव ।।
