---
index:  5.2.56
vrittiindex:  1414
sutra:  विंशत्यादिभ्यस्तमडन्यतरस्याम्
vritti:  tattvabodhini 
---

विंशत्यादिभ्यः। इह प्रत्यासत्त्या `पङ्क्ती`त्यादिसूत्रे निपातिता विंशत्यादयो गृह्यन्ते, न लोकप्रसिद्धाः, विप्रकृष्टत्वादिति। भाष्यमतम्। वृत्तिकृता तु विंशत्यादयो लौकिका एव सङ्ख्याशब्द गृह्यन्तं, न पङ्क्त्यदिसूत्रनिर्दिष्टाः, तद्ग्रहणं ह्येकविंशतिप्रभृतिभ्यो न स्यात्, ग्रहणवता प्रातिपदिकेन तदन्तविधिप्रतिषेधात्। एवं च सति `षष्ठ�आदेश्चाऽसङ्ख्यादे`रिति पर्युदासो युज्यत एवेत्युक्तम्। एकविंशतितम इति। यद्यपि भाष्यमते तदन्तविधिर्दुर्लभस्तथापि `षष्ट�आदेशश्चे`ति सूत्रे सङ्ख्यादिपर्युदासो ज्ञापयति---`इह प्रकरणे तदन्तानामपि ग्रहण`मिति। एवं च सति एकन्नविंशतेः पूरण एकान्नविंशतितम इत्यपि सिध्यति।`लौकिकानां ग्रहण`मिति वृत्तिमते ति नैतत्सिध्येत्। विंशतिसंख्यातः प्राग्भावित्वादस्याः संख्यायाः। एतच्च कैयटहरदत्तग्रन्थयोः स्पष्टम्। ननु `अनारम्भो वा प्रतिपदिकविज्ञानाद्यथा सहरुआआदिषु` इति वदता कात्यायनेन पङ्क्त्यादिसूत्रस्य प्रत्याख्यातत्वा `त्तत्सूत्रे`निपातिता विंशत्यादयो गृह्यन्ते'इति भाष्यमतमयुक्तमिति चेदत्राहुः---यद्यपि प्रत्याख्यातं तथापीहार्थमावश्यकं तत्। अतएव तत्र भाष्यकृता `नाऽसूया कर्तव्या यत्रानुगमः क्रियते`इत्युक्तम्। अतः कात्यायनोक्तप्रत्याख्यानं नादर्तव्यमिति। शततम इति। यद्यपीदं `षष्ट�आदेश्चे`त्युत्तरसूत्रेणैव सिध्यति, तथापि संख्याद्यर्थ `नित्यं शतदी`त्यावश्यकमिति ध्वनयन्नुदाहरति---एकशततम इति। मासादेरिति। संख्यावाचित्वाऽभावेऽपीति भावः।

