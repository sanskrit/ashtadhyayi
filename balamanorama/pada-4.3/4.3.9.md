---
index:  4.3.9
vrittiindex:  1359
sutra:  अ सांप्रतिके
vritti:  balamanorama 
---

अ सांप्रतिके। `अ` इति लुप्तप्रथमाकम्। मध्यादित्यनुवर्तते। तदाह--मध्यशब्दादित्यादि। `संप्रती`त्यव्ययम् उत्कर्षापकर्षहीनत्वात्मकसाम्ये वर्तते, तैत्तिरीये `अनाप्तश्चतूरात्रोऽतिरिक्तः षड्रात्रोऽथवा एष सम्प्रतियज्ञो यत्पञ्चरात्रः` इत्यत्र तथा दर्शनात्। पञ्चरात्रो न न्यूनः नाप्यतिरिक्तः, सम इत्यर्थः। सम्प्रतिशब्दात्स्वार्थे विनयादित्वाट्ठकि साम्प्रतिकम्। प्रज्ञादित्वात्स्वार्थ अणि तु साम्प्रतमित्यपि भवति। `एतर्हि सम्प्रती`ति कोशादिदानीमित्यर्थेऽपि। प्रकृते तु साम्यं विवक्षितम्। 

