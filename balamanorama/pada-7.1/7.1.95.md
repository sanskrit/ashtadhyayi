---
index:  7.1.95
vrittiindex:  272
sutra:  तृज्वत्क्रोष्टुः
vritti:  balamanorama 
---

तयोरविशेषेण सर्वत्र प्रयोगे प्राप्ते विशेषं दर्शयितुमाह--तृज्वत्क्रोष्टुः। प्रत्ययग्रहणपरिभाषया `तृच्` इति तृजन्तं गृह्यते। `तेन तुल्य`मिति तृतीयान्ताद्वतिः। `इतोऽत्सर्वनामस्थाने` इत्यतः `सर्वनामस्थाने` इति `सख्युरसंबुद्धौ` इत्यतो`ऽसंबुद्धाविति` चानुवर्तते। तदाह--क्रोष्टुस्तृजन्तेनेत्यादिना। `कार्यरूपनिमित्तार्थशास्त्रतादात्म्यशब्दिताः। व्यपदेशश्च सप्तैतानतिदेशान् प्रचक्षते`। इति व्यतिदेशाः सप्त, तत्र प्राधान्यादिह तृजन्तरूपमेव अतिदिश्यते, तच्च न `कर्तृ` `भर्तृ` इत्यादि तृजन्तं रूपं, किंतु `क्रोष्टु` इत्येव तृजन्तरूपमतिदिश्यते। क्रुशधातोरुपस्थितत्वात्, अर्थत आन्तर्याच्चेत्यभिप्रेत्य फलितमाह--क्रोष्टुशब्दस्य स्थाने इति। निमित्तादीनामुदाहरणानि तु तत्र तत्र प्रधर्शयिष्यामः। क्रोष्टृ स् इति स्थिते। 

