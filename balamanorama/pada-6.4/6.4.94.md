---
index:  6.4.94
vrittiindex:  767
sutra:  खचि ह्रस्वः
vritti:  balamanorama 
---

खचि ह्रस्वः। `दोषो णौ` इत्यतो णाविति, `उदुपधायाः` इत्यत `उपधाया` इति चानुवर्तते। तदाह-- खच्परे णाविति। खशि प्रकृते खचो विधिरिह ह्रस्वार्थोऽणिलोपार्थश्च। खशि तु तदुभयं न स्यात्, खशः शित्त्वेन सार्वधातुकतया णिलोपाऽसंभवात्। न च इहैव सूत्रे खज्विधीयतां, पूर्वसूत्रे खशेवाऽनुवर्ततामिति वाच्यम्, अन्यतोऽपि विधानार्थत्वात्। एवं च `गमेः सुपी`ति वार्तिकमेतल्ल्ब्धार्थकथनपरमेवेत्याहुः। 

