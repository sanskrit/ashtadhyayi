---
index:  2.3.50
vrittiindex:  536
sutra:  षष्ठी शेषे
vritti:  tattvabodhini 
---

षष्ठी शेषे। उक्तादन्यः शेषः। कर्मादयश्च प्रातिपदिकार्धपर्यन्ता उक्ताः, तत्र द्वितीयादीनां विधानात्, अतो प्रति प्राधान्यादप्रधानादेव षष्ठी। प्रत्ययार्थस्त्विह पुरुषविशेषणम्। राजनिरूपितसेवकत्वसम्बन्धवान् पुरुष इत्यर्थविवक्षायां प्रधानात्पुरुषशब्दान्न षष्ठी, उक्तन्यायविरोधात्, शेषत्वाऽभावाच्च। `राज्ञः पुरुषस्तिष्ठकती`त्यादौ पुरुषशब्दो हि प्रातिपदिकार्थमात्रवृत्तिः। `राज्ञः पुरुषेण कृत`मित्यादौ तु कारकार्थकः। यदा तु पुरुषनिरूपित सेव्यत्वसम्बन्धवान् राजेत्यर्थविवक्षा तदा पुरुषशब्दादपि षष्ठी भवत्येव पुरुषय राजेति। यत्तु `अप्रधानं शेष`इति कैश्चिदुक्तम्। तन्न। प्रातिपदिकार्थमात्रे शुक्लः पटः श्यामो घट इत्यादौ विशेषणे षष्ठीप्रसङ्गात्। न च प्रथमाया बाधः, तस्याः प्रधाने चरितार्थत्वात्। कर्मादीनामपीति। यथा विशेषाऽविवक्षायां रूपवानिति प्रयुज्यते, विशेषविवक्षायां तु नीलः पीत इत्यादि, तथेदमपि न्यायसिद्धमिति भावः। सतां गतमिति। सत्पुरुषसम्बन्धि गमनमित्यर्थः। सन्तो गच्छन्तीत्यत्र त्वाख्यातेन कर्तृत्वसम्बन्धस्योक्तत्वात्सम्बन्धमात्रविवक्षां कर्तुं न शक्यते इति षष्ठीह न भवति, किंन्तु प्रातिपदिकार्थम#आत्रे प्रथमैवेत्याहुः। सर्पिषो जानीते इति। वस्तुतः करणस्य सम्बन्धमात्रविवक्षायां षष्ठी। सर्पिः--सम्बन्धि प्रवर्तनमित्यर्थः। `अकर्मकाच्च` `अनुपसर्गाज्ज्ञः` इत्यनेन वा जानातेस्तङ्। अन्ये तु व्याचख्युः--कर्मणः शेषत्वविवक्षाया षष्ठी। सर्पिःसम्बन्धि ज्ञानमित्यर्थ इति। एधोकस्येति। एधाश्च उदकं चैषां समाहार एधोदकम्।`जातिरप्राणिनाम्` इत्येकवद्भावः। यद्वा च दकं चेति विग्रहे पूर्ववदेकवद्भावः। यद्वा एधांसि च दकं चेति वुग्रहे पूर्ववदेकवद्भावः। उदकपर्यायो दकशब्दोऽप्यस्ति। तथा च हलायुधः---`भुवनममृतं जीवनीयं दकं चे`ति। उपस्कुरुते इति। गन्धनादिसूत्रेणात्मनेपदम्। `उपात्प्रतियत्ने`ति सुट्। नचैवं `ज्ञोऽविदर्थस्य करणे`, `अधीगर्थदयेशां कर्मणि`, `कृञः प्रतियत्ने`, `रुजार्थानां भाववचनानामज्वरेः`, `आशिषि नाथः`, `जासिमिप्रहणनाटक्राथपिषां हिंसायाम्`,`व्यवह्मपणोः समर्थयोः`, `कृत्वोर्थप्रयोगे कालेऽधिकरणे` इति शेषषष्ठीविधानार्थेयमष्टसूत्री निष्फला स्यादिति वाच्यम्, `सर्पिषो ज्ञान`मित्यादौ तस्याः समासनिवृत्तिफलकत्वात्। तथा हि `ज्ञोऽविदर्थस्य--` इत्यादौ `शेषे` इत्यनुवर्तते, शेषत्वेन विवक्षते तु करणादौ षष्ठी सिद्ध#ऐव। तदमर्थः--इह षष्ठ�एव न तु तल्लुक्। तथा च लुकः प्रयोजकीभूतः समास एव न भवतीति। न चाष्टसूत्र्या लुङ्बात्रनिवृत्तिफलकत्वमेवास्तु, समासस्तु स्वीक्रियतामिति वाच्यम्। इष्टानुरोधेन समास एव न भवतीति व्याख्यानस्योचितत्वात्। तथा च वार्तिकं`प्रतिपदविधाना षष्ठी न समस्यते` इति। हरिश्चाह---`कारकैव्र्यपदिष्टे च श्रूयमाणक्रिये पुनः। प्रोक्ता प्रतिपदं षष्ठी समासस्य निवृत्तये` इति। एवं च शेषत्वविवक्षायां सर्पिषो ज्ञानं, मातुः स्मरणमित्यादीन्यसमस्तान्येव साधूनि। `हरिस्मरण`मित्यादीनि तु शेषत्वाऽविवक्षायां कृद्योगषष्ठ�आ समासे बोध्यानि। तत्र च कारकपूर्वकत्वात् `गतिकारक---` इत्यादिना कृदुत्तरपदप्रकृतिस्वरेण मध्योदात्तत्वं भवति। शेषषष्ठ�आ समासे तु अन्तोदात्तत्वं स्यात्तच्चाऽनिष्टम्। तथा च स्वरार्थेयमष्टसूत्रीति निष्कर्षः। किं च `मातुः स्मृत` मित्यादौ समासाऽभावोऽपि फलम्, न हि तत्र कारकषष्ठी लभ्यते, `न लोके` ति निषेधात्। आह च--' निष्ठायां कर्मविषया षष्ठी च प्रतिषिध्यते। शेषलक्षणया षष्ठ�आ समासस्तत्र नेष्यते' इति। एतच्च मनोरमायां स्थितम्। 

