---
index:  6.1.47
vrittiindex:  1516
sutra:  रफुरतिस्फुलत्योर्घञि
vritti:  tattvabodhini 
---

आचमेति। `नोदात्ते`ति सूत्रे `अनाचमे`रित्युक्तत्वादिति भावः। तत्रैव सूत्रे`ऽनाचमिकमिवमीना`मिति वार्तिकाद्वृद्धिनिषेधो नेत्याह-- कामः वाम इति। अपाणिनीयमिति। श्रमेरुदात्तोपदेशत्वाद्धञि, वृद्धेर्दुर्लभत्वात्। यदि तु `धुर्यान्विश्रामय`न्नित्यादिवण्णिचि वृद्धिमाश्रित्य णिजन्तादेरच् क्रियते तदा रूपं सिध्यति। न च णिच्यपि वृद्धिनिषेधः शङ्क्यः। `नोदात्ते`त्यत्र `कृती`त्यनुवृत्त्या णिचि निषेधाऽभावात्। न चैवमपि `मितां ह्रस्वःर` इति ह्रस्वः स्यादिति शङ्क्यं, वेत्यनुवर्त्त्य व्यवस्थिविभाषाश्रयणेन ह्रस्वाऽभावसिद्धेः। परन्तु णिजन्तकल्पनायामर्थो भिद्यत इति भावः। वस्तुतस्तु `निवृत्तप्रेषमाद्धातोः प्राकृतेऽर्थे णि`जिति विवक्षायां तु न दोष इत्यवधेयम्। एवं च `रोगी चिरप्रवासी परान्नभोजी परावसथशायी। यज्जीवति तन्मरणं यन्मरणं सोऽस्य विश्रामः` इत्यादिकविप्रयोगाः साधव एवेति बोध्यम्।

