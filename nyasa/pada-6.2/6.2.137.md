---
index:  6.2.137
sutra:  प्रकृत्या भगालम्
vritti:  nyasa
---

भगालमित्यर्थग्रहणम्; अर्थप्रधानत्वान्निर्देशस्य, अर्थप्रधाने हि निर्देश स्वरूपग्रहणं न भवतीत्युक्तम्। अर्थग्रहणे च सति तद्वाचिनामेतत् कार्यं विज्ञायते। अत एवाह--`भगालवाचि` इत्यादि। `कुम्भीभागालम्` इति। कुम्भीशब्दः `जातेरस्त्रीविषयादयोषदात्` (4.1.63) इति ङीषन्तत्वादन्तोदात्तः। `भगालादयो मध्योदात्ताः` इति। `लगावन्ते द्वयोश्च बहवषो गुरुः` (फि.सू.2.42) इति फिषैषामाकारस्योदात्तत्वविधानात्।।

