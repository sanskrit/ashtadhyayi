---
index: 7.2.112
sutra: अनाप्यकः
vritti: balamanorama
---

<<अनाप्यकः>> - टादावचि विशेषमाह-अनाप्यकः । अन्,-आपि,-अक इति च्छेदः । न विद्यते क् यस्य सः अक्, तस्य-अकः । ककाररहितस्येत्यर्थः । "इदमो मः" इत्यत "इदम" इति, इदोऽय्पुंसी॑त्यत "इद" इति चानुवर्तते ।अष्टन आ विभक्तौ इत्यतो विभक्ताविति । तदाह — अककारस्येत्यादिना । आपीत्यनेन टाप्डाप्चापां ग्रहणं नेत्याह-आबित्यादिना । "टा" इत्याकारमारभ्येत्यर्थः । विभक्तावित्यनुवृत्तिसामथ्र्यान्न टाबादिग्रहणमिति भावः । अनेनेति । इदम् आ इति स्थिते त्यदाद्यत्वं पररूपत्वम् । इदोऽनादेशः । अन-आ इति स्थिते इनादेशे गुण इति भावः ।