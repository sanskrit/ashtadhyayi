---
index: 2.2.28
index_padded: 2.2.028

sutra: तेन सहेति तुल्ययोगे
vritti: mahabhashyam
---

 तेन सहेति तुल्ययोगे (447) दिङ्नामान्यन्तराले (446) (284 बहुव्रीहिसंज्ञासूत्रम् ।। 2.2.2 आ.3) (285 बहुव्रीहिसंज्ञासूत्रम् ।। 2.2.2 आ.4) (प्रत्याख्यानाधिकरणम्) (1404 प्रत्याख्यानवार्तिकम् ।। 1 ।।) ।। दिक्समाससहयोगयोश्चान्तरालप्रधानाभिधानात् ।। (भाष्यम्) दिक्समाससहयोगयोश्चाशिष्यो बहुव्रीहिः।। किं कारणम्?। अन्तरालप्रधानाभिधानात्। दिक्समासे सहयोगे चान्तरालं प्रधानं चाभिधीयते तत्रान्यपदार्थ इत्येव सिद्धम्।। (आक्षेपभाष्यम्) यद्येवं दक्षिणपूर्वा दिक् समानाधिकरणलक्षणः पुंवद्भावो न प्राप्नोति ।। (समाधानभाष्यम्) अद्य पुनरियं सैव दक्षिणा सैव पूर्वेति कृत्वा समानाधिकरणलक्षणः पुंवद्भावः सिद्धो भवति।। (समाधानबाधकभाष्यम्) न सिध्यति। भाषितपुंस्कस्य पुंवद्भावः। न चैतौ भाषितपुंस्कौ।। (समाधानसाधकभाष्यम्) ननु च भोः दक्षिणशब्दः पूर्वशब्दश्च पुंसि भाष्येते।। (समाधानबाधकभाष्यम्) समानायामाकृतौ यद्भाषितपुंस्कम्। आकृत्यन्तरे चैतौ भाषितपुंस्कौ। दक्षिणा पूर्वेति दिक्शब्दौ। दक्षिणः पूर्व इति व्यवस्थाशब्दौ।। (आक्षेपभाष्यम्) यदि पुनर्दिक्शब्दा अपि व्यवस्थाशब्दाः स्युः। कथं यानि दिगुपदिष्टानि कार्याणि?।। (समाधानभाष्यम्) यदा दिशो व्यवस्थां वक्ष्यन्ति।। (आक्षेपभाष्यम्) यदि हि यो यो दिशि वर्तते स दिक्शब्दः, रमणीयादिष्वतिप्रसङ्गो भवति--रमणीया दिक् शोभना दिगिति।। अथ मतमेतत्--दिशि दृष्टो दिग्दृष्टः दिग्दृष्टः शब्दो दिक्शब्दः यो दिशं न व्यभिचरतीति, न रमणीयादिष्वतिप्रसङ्गो भवति, पुंवद्भावस्तु न प्राप्नोति ।। (समाधानभाष्यम्) एवं तर्हि सर्वनाम्नो वृत्तिमात्रे पुंवद्भावो वक्तव्यः दक्षिणोत्तरपूर्वाणामित्येवमर्थम्।। (प्रत्याख्यानाभ्युपगमभाष्यम्) एवं च कृत्वास्तु--।दिक्समाससहयोगयोरन्तरालप्रधानाभिधानात्। इत्येव।। (आक्षेपस्मारणभाष्यम्) ननु चोक्तम्--दक्षिणपूर्वा दिक् समानाधिकरणलक्षणः पुंवद्भावो न प्राप्नोतीति।। (समाधानभाष्यम्) नैष दोषः। सर्वनाम्नो वृत्तिमात्रे पुंवद्भावेन परिहृतः ।। (1405 प्रत्याख्यानबाधकवार्तिकम् ।। 1 ।।) ।। मत्वर्थे वा पूर्वस्य विधानात् ।। (भाष्यम्) अथ वा मत्वर्थे पूर्वो योगः। अमत्वर्थार्थोयमारम्भः।। (1406 प्रत्याख्यानबाधकवार्तिकम् ।। 2 ।।) ।। कबभावार्थो वा ।। (भाष्यम्) अथ वा कब् मा भूदिति।। दिङ्नामानि ।। 26 ।। तेन सहेति ।। 27 ।। 