---
index:  6.4.12
vrittiindex: 
sutra:  इन्हन्पूषार्यम्णां शौ
vritti:  balamanorama 
---

सौ विशेषमाह--इन्हन्। `ढ्रलोपे` इत्यतो `दीर्घ` इत्यनुवर्तते। `नोपधायाः` इत्यत `उपधाया` इति। तदाह--एषामिति। इन् हन् पूषन् अर्यमन्नित्यन्तानामित्यर्थः। अङ्गविशेषणत्वेन तदन्तविधिः। `सर्वनामस्थाने चे`ति सिद्धे नियमार्थमित्याह--शावेवेति। नान्यत्रेति। शेरन्यत्रेत्यर्थः। इति निषेधे प्राप्त इति। वृत्रहन्शब्दे हन् इत्यस्यापि शावेव दीर्घ इति नियमात्सौ परतः `सर्वनामस्थाने` इति दीर्घेऽप्राप्ते सतीत्यर्थः। 

