---
index:  1.2.12
sutra:  उश्च
vritti:  padamanjari
---

लिङ्सिज्भ्यामाक्षिप्तस्य धातोरुरित्यनेन तदन्तविधिरित्याह- ऋवर्णान्तादिति । `ऋ गतौ` इत्यस्य तु ग्रहणं न भवति; `सर्त्तिशास्त्यर्त्तिश्च` इत्यङो विधानेन सिचोऽसम्भवात् । नन्वङ्विधौ कर्तरीत्यनुवृत्तेः कर्मणि सिजपि सम्भवति, एवं तर्हि शैलीयमाचार्यस्य यत्रास्य धातोर्ग्रहणमिच्छति तत्र श्तिपा निर्देशं करोति-`अर्त्तिपिपर्त्त्योश्च`,`सर्तिशास्त्यर्तिभ्यश्च` इति स्वरूपेणापि ग्रहणं दृष्टम् । एवं तर्हि व्याप्तिन्यायाद्वर्णग्रहणम् । अकृतेति । `ह्रस्वादङ्गात्` इति सिचो लोपः । अवरिष्टेति । `लिङ्सिचोरात्मनेपदेषु` इतीट् । `वा गमः` । संगंसीष्टेति । `समो गम्यÐच्छ` इत्यात्मनेपदम् ।।
