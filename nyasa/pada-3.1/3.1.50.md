---
index:  3.1.50
sutra:  गुपेश्छन्दसि
vritti:  nyasa
---

`यत्रायप्रत्ययो नास्ति तत्रायं विधिः` इति। अनायप्रत्ययान्तकस्योपादानात्। आयप्रत्ययान्तस्य धात्वन्तरत्वात्। `अझूगुपतम्` इति। `गुपू रक्षणे` (धा.पा.395), लुङ्, द्विर्वचनम्,थस्, `तस्थस्थ` (3.4.101) इत्यादिना तम् `दुजादीनां दीर्घोऽभ्यासस्य` (6.1.7) इति दीर्घः। `अगौप्तम्` इति। `झलो झलि` (8.2.26) इति सिचो लोपः,तस्यासिद्धत्वात् `वदव्रज` (7.2.3) इत्यादिना वृद्धिः। `अगोपिष्टम्` इति। ऊदित्त्वात् `स्वरति` (7.2.44) इत्यादिना पक्षे इट्, `नेटि` (7.2.4) इति वृद्धौ प्रतिषिद्धायां लघूपधगुणः। `अगोपायिष्टम्` इति। आयप्रत्ययान्तात् सिच्, इट्, `अतो लोपः` (6.4.48)।`रूपत्रयम्` इति। पाश्चात्यम्।।

