---
index:  3.1.109
sutra:  एतिस्तुशास्वृदृजुषः क्यप्
vritti:  nyasa
---

`शिष्यः` इति। `शासु अनुशिष्टौ` (धा.पा.1075),` शास इदङहलोः` (6.4.34) इतीत्त्वम्, `शासिवसि`(8.3.60) इति षत्वम्। `आदृत्यः` इति। `दृङ आदरे` (धा.पा.1141), आङपूर्वः। `जुष्यः` इति। `जुषी प्रीतिसेवनयोः` (धा.पा.1288)। अथ किमर्थं क्यब्ग्रहणम्, यावता `वदः सुपि क्यप् च` (3.1.106) इत्यतः क्यब्ग्रहमनुवर्त्तत एवेत्यत आह-- `क्यबिति वर्त्तमाने` इत्यादि। `बाधकबाधनार्थम्` इति। एतद्विस्पष्टीकर्त्तुमाह-- `ओरावश्यके` इति। स्तुग्रहणस्यावकाशो यत्रावश्यकं न विवक्ष्यते-- स्तुत्य इति, ` ओरावश्यके` (3.1.125) इत्यस्यावकाशोऽन्यो धातुः-- अवश्यलाव्यमिति; इहोभयं प्राप्नोति-- अवश्यस्तुत्य इति, परत्वाद्बाधको ण्यत् स्यात्। पुनः क्यब्ग्रहणात् तमपि बाधित्वा क्यब्भवति। `वृग्रहणेन वृञो ग्रहणमिष्यते, न वृङः` इति। तत्कथम् ? `कृषिरजोः` (3.1.90) इत्यादेः सूत्रादिह परस्मैपदग्रहणमनुवर्त्तते, तेन वृशब्दो विशिष्यते-- परसमैपदंस्य यो वृशब्द इति। कश्च परस्मैपदस्य वृशब्दः ? यस्य परस्मैपदं प्रति निमित्त्भावो दृष्टः। वृञ एवोभयपदिनः स दृष्टः, न वृङः; तस्य नित्यात्मनेपदित्वात्। तेन वृञ एव ग्रहणं भवति, न वृङः।
`शंसिदुहि` इत्यादि। एभ्यः शंसिप्रभृतिभ्यो वा क्यब्भवतीत्येतदर्थरूपं व्याख्येयमित्यर्थः। व्याख्यानं तु तदेव बहुलग्रहणमाश्रित्य कर्त्तव्यम्। `शस्यम्` इति। `शन्सु स्तुतौ` (धा.पा.728), `अनिदिताम्` (6.4.24) इति नलोपः। `गुह्यम` इति। `गुहू संवरणे` (धा.पा.896)।
`अःङपूर्वादञ्जेः` इत्यादि। उपसंख्यानशब्दस्य प्रतिपादनमर्थः। तच्च पूर्ववत्। `अञ्जू व्यक्तिभ्रमणकान्तिगतिषु` (धा.पा.1458)। पूर्ववन्नलोपः। इयं च सर्पिषः संज्ञा।
`कथमुपेयम्` इति। इण एतद्रूपमिति मन्यमानस्य प्रश्नः। `ईङ एतद्रूपम्` इति। `ईङ गतौ` (धा.पा.1143) इत्यस्य `अचो यत्` (3.1.97) इति यति सत्येतद्रूपम्, न त्विणः। तस्य हि क्यपि सत्युपेत्यमिति भवितव्यम्।।

