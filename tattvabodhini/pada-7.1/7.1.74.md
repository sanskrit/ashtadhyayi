---
index:  7.1.74
vrittiindex:  281
sutra:  तृतीयादिषु भाषितपुंस्क पुंवद्गालवस्य
vritti:  tattvabodhini 
---

तृतीयादिषु। यद्यत्र भाषितः पुमान् येन शब्देन स भाषित पुंस्कः शब्द इति विज्ञायेत तदा `पीलुने`इत्यादावतिप्रसङ्गः स्यात्, अतो व्याचष्टे--प्रावृत्तनिमित्तैक्ये इति। अयं भावः--भाषितः पुमान् यस्मिन् अर्थे तद्भाषितपुंस्कं प्रवृत्तिनिमित्तं, तदस्यास्तीति अर्श आदित्वादच्। तेनैकस्मिन् प्रवृत्तिनिमित्ते भाषितपुंस्कं यच्छब्दस्वरूपं तल्लयत इति। `इकोऽचिविभक्ता`वित्यतो `ऽची`त्यनुवर्तनादाह--टादावचीति। इगन्तं किम्?, सोमपेन कुलेन। अचि किम्?, ग्रामणिभ्याङ्कुलाभ्याम्। टादौ किम्?, अनादिनी। अनादीनि। तत्फलमिति। पीलोः फलं पीलु। `फले लु`गिति ओरञो लुक्। प्रवृत्तिनिमित्तभेदादिति। पीलुशब्दस्य हि वृक्षत्वव्याप्यजातिर्वृक्षे प्रवृत्तिनिमित्तं, फले तु फलत्वाव्याप्यजातिर्वृक्षविशेषप्रभवत्वं वा। उभयथापि पुंनपुंसकयोनैकं प्रवृत्तिनिमित्तमिति भावः। 

