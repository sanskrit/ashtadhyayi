---
index:  2.3.32
vrittiindex:  595
sutra:  पृथग्विनानानाभिस्तृतीयाऽन्यतरस्याम्
vritti:  balamanorama 
---

पृथग्विना। पञ्चमीद्वितीये चेति। `तृतीयाऽभावपक्षे` इति शेषः। `अपादाने पञ्चमी` `षष्ठ�तसर्थप्रत्ययेन` `एनपा द्वितीया` `पृथग्विना` इति सूत्रक्रमः। तत्र षष्ठीत्यस्वरितत्वान्नानुवर्तते, पञ्चमी द्वितीयेति चानुवर्तते। तथाच तृतीयाऽभावपक्षे पञ्चमी द्वितीया चेति भावः। ननु तृतीयाऽभावपक्षे द्वितीयैव संनिहितत्वात् स्यात्, नतु पञ्चम्यपि, षष्ठ�तसर्थेत्यत्र तदनुवृत्तेरभावात्। अतोऽत्र पञ्चम्याः समावेशोऽनुपपन्न इत्यत आह--अन्यतरस्याङ्ग्रहणमिति। तृतीया चेत्येताबतैव संनिहितद्वितीयासमुच्चयसिद्धेरन्यतरस्यामिति गुरुयत्नकरणं व्यवहिताया अपि पञ्चम्याः समुच्चयार्थम्, अव्ययानामनेकार्थकत्वादिति भावः। ननु पञ्चम्याः `षष्ठ�तसर्थे`त्यत्राननुवृत्ताया इहानुवृत्तेरसम्भवात्कथमिह तदुपस्थितिरित्यत आह--पञ्चमीद्वितीये चानुवर्तेते इति। `मण्डूकप्लुत्ये`ति शेषः। पृथग्रामेणेति। रामप्रतियोगिकभेदवानित्यर्थः। एवं विना नानेति। विना रामेण, रामात्, रामम्,। नाना रामेण, रामात्, रामं वा। पृथिग्विनानानास्त्रयोऽपि भेदार्थका इति केचित्। `पृथग्विनान्तरेणर्ते हिरुङ्नाना च वर्जने` इत्यमरः। रामस्य वर्जने सुखं नास्तीत्यर्थः। 

