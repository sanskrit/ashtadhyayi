---
index:  6.1.188
sutra:  स्वपादिहिंसामच्यनिटि
vritti:  nyasa
---

`सार्वधातुकग्रहणम्` इत्यादि। `अचि` इत्येतत् सप्तम्यन्तं लसार्वधातुकस्य समानाधिकरणं विशषणम्, न च प्रथमान्तस्य सप्तम्यन्तेन सामानाधिकरण्यमुपपद्यते। तस्मात् `अचि` इत्यनेन सम्बन्धाद्विविशेषणविशेष्यलक्षणाल्लसार्वधातुकग्रहणादित्याह--`सप्तम्यन्तमुपजायते। `स्वपादिरा वृत्करणात्` इति। यद्यप्येतदेवम्, तथापि `ञिष्वप् शये` (धा.पा.1068) `श्वस प्राणने` (धा.पा.1069), `अन च` (धा.पा.1070) इत्येत एव ये, ते इह स्वपादिग्रहणेन गृह्यन्ते। परेऽपि ये जक्षित्यादयोऽभ्यस्तसंज्ञाः, तेषु परत्वात् `अभ्यस्तानामादिः` (6.1.189) इत्यनेन नित्यमाद्युदात्तत्वं भवति। `हिंसन्ति` इति। `तृह हिसि हिंसायाम्` (धा.पा.1455,1456), रुधादित्वाच् श्नम्, `श्नसोरल्लोपः` (6.4.111) इत्यकारलोपः `श्नान्नलोपः` (6.4.23) इति परस्य नकारस्य। `स्वप्यात्` इति। लिङ् अदादित्वाच्छपो लुक्। `स्वपितः` इति। `रुदादिभ्यः सार्वधातुके` (7.2.76) इतीट्।।

