---
index: 2.4.36
index_padded: 2.4.036

sutra:  अदो जग्धिर्ल्यप्ति किति।
vritti:  nyasa
---

`प्रजग्घ्य` इति। `समानकर्त्तृकयोः पूर्वकाले` (3.4.21) इति क्त्वा। `कुगतिप्रादयः` (2.2.18) इति समासः। `समासेऽनञ्पूर्वे क्त्वो ल्यप्` (7.1.37)। `जग्धः` इति। `झषस्तथोर्द्धोऽधः` (8.2.40) इति तकारस्य धकारः। `झलां जश् झशि` (8.4.52) इति जश्त्वम्-- धकारस्य दकारः। `झरो झरि सवर्णे` (8.4.64) इति लोपः। अथेह `इदितो नुम् धातोः` (7.1.58) इति नुम् कस्मान्न भवतीत्यत आह-- `इकार उच्चारणार्थः` इति। यथा-- `अद भक्षणे` (धा।पा।१०११) इत्यत्राकार उच्चारणार्थः, तथेहापीकारो वेदितव्यः। अथ ल्डग्रहणं किमर्थम्, ति कितीत्येवं सिद्धम्? न सिध्यति; यस्मात् क्त्वाप्रत्ययस्य परत्वाल्ल्यवादेशः प्राप्नोति, नैतदस्ति; अन्तरङ्गत्वाज्जग्ध्यादेशेन भवितव्यम्। अन्तरङ्गत्वन्तु तस्यैकपदाश्रयत्वात्। ल्यबादेशस्य तु बहिरङ्गत्वम्; समासाश्रयत्वात्; समासस्य चानेकपदाश्रयत्वात्। एवं तर्हि---
जग्धौ सिद्धेऽन्तरङ्गत्वात् ति किति यल्ल्यबुज्यते।
(तज्) ज्ञापयत्यन्तरङ्गाणां ल्यपा भवति बाधनम्॥इति।
तेन दधातेः, जहातेश्च संपूर्वाद्विपूर्वाच्च क्त्वाप्रत्यये कृते `द्यतिस्यतिमास्थामिति किति` (7.4.40) इत्यतस्ति कितीत्यनुवत्र्तमाने `दधातेर्हिः` (7.4.42) `जहातेश्च क्त्वि` (7.4.43) इति हिरादेशो ल्यबादेशं बाधित्वं प्राप्तः। अस्मादेव ज्ञापकाल्ल्यपा बाधितत्वान्न भवति-- संधाय, विहायेति। एवं निर्दाय दुर्दायेति `दो दद् घोः` (7.4.46) इति ददादेशो न भवति। प्रस्थायेत्यत्र `द्यतिस्यातिमास्थामितित किति` (7.4.40) इतीत्वं न भवति। प्रखन्य प्रखायेति `जनसनखनां सञ्जलोः` (6.4.42) इति नित्यमात्त्वं न भवति, `ये विभाषा` (6.4.43) इति विभाषैव भवति। तत्र हि `विह्वनोरनुनासिकस्यात्` (6.4.41) इत्यत आद्ग्रहणनुवत्र्तते। `प्रक्रम्य` इति `क्रमश्च क्त्वि` (6.4.18) इति दीर्घत्वं न भवति। तत्र हि `ढ्रलोपे पूर्वस्य दीर्घोऽणः` (6.3.110) इत्यतो दीर्घग्रहणम्, `अनुनासिकस्य क्विझलोः क्ङिति` (6.4.15) इत्यतो झल्ग्रहणं क्ङिति चानुवत्र्तते। आपृच्छ्येति `च्छ्वोः शूजनुनासिके च` (6.4.19) इति शकारो न भवति। प्रदीव्येत्यत्रानेनैव सूत्रेणोठ् न भवति। `हलि च` (8.2.77) इति दीर्घत्वम्। प्रपठ्यएत्यत्र `आद्र्धधातुकस्य` (7.2.35) इतीड् न भवति॥
