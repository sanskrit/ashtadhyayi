---
index:  3.1.19
vrittiindex:  500
sutra:  नमोवरिवश्चित्रङः क्यच्
vritti:  balamanorama 
---

नमोवरिवस्। नमस्, वरिवस्, चित्रङ् एषां समाहारद्वन्द्वात्पञ्चमी। आत्मनेपदार्थं चित्रशब्दो ङिन्निर्दिष्टः। `शब्दवैरे`त्यतः करणे इत्यनुवर्तते। करणं - क्रिया। सा च पूजापरिचर्याऽऽश्चर्यात्मिका विवक्षिता, `नमसः पूजायां`वरिवसः कारकविभक्तेर्बलीयस्त्वाद्द्वितीया। परिचर्या शुश्रूषेति मत्वाह-- शुश्रूषते इत्यर्थ इति। आश्चर्यशब्दो विस्मयवाचीति मत्वाह- विस्मयते इत्यर्थ इति। विस्मापयते इत्यन्ये इति। आश्चर्यशब्दो विस्मापनपर इति भावः। `ततश्चित्रीयमाणोऽसा`विति भट्टिः। असौ-- मायामृगो विस्मयमुत्पादयन्नित्यर्थः। 

