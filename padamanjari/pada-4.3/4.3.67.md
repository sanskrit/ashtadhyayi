---
index:  4.3.67
sutra:  बह्वचोऽन्तोदात्ताट्ठञ्
vritti:  padamanjari
---

अमोऽपवाद इति । वृद्धाच्छं तु परत्वाद्वाधते । सामस्तं नाम शास्त्रं तस्य व्याख्यानं सामस्तिकम् । षत्वादिविधायकं शास्त्रं षत्वादिशब्देनोच्यते । नतः = अनुदात्तः, अनतः = उदात्तः । अन्तोदात्ताः प्रकृतय इति । उदाहृतयोर्द्वित्वेऽप्येवञ्जातीयापरप्रकृत्यपेक्षं बहुवचनम्, ताश्च कुत्वरुत्वादयः ।
गतिस्वरेणेति । `गतिरनन्तरः` इत्यनेन । उदात्त इति वर्णग्रहणम्, तेन सिद्धस्तदन्तविधिः, यथा `वरादनुदत्ताद्` इत्यत्र । तस्मादन्तग्रहणं विस्पष्टार्थम् ।।
