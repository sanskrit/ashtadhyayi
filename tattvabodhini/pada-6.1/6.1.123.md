---
index:  6.1.123
vrittiindex:  72
sutra:  अवङ् स्फोटायनस्य
vritti:  tattvabodhini 
---

अवङ् स्फोटायनस्य। स्फोटोऽयनं परायणं यस्य सः स्फोटप्रतिपादनपरो वैयाकरणः। तस्य स्फोटायनस्य। अत्रापि `एङन्तस्या गो`रिति व्याख्येयम्। `अ`गित्येव सूत्रयितुमुचितम्। विभाषानुवृत्तेः स्फोटायनग्रहणं पूजार्थम्। अतीति निवृत्तमिति। अन्यथा `गवेशः` `गवोद्धः` इत्यादि न सिद्ध्येदिति भावः। अचि पर इति। अत्रा`चीत्यनुवर्तते, अतीति तु निवृत्तमित्यत्र व्याख्यानमेव शरणम्। गवाक्ष इति। गवां=किरणानाम् अक्षीवेति विग्रहः। `अक्ष्णोऽदर्शना`दित्यच्समासान्तः। वातायने रूढोऽयम्। पुंस्त्वं लोकात्।

