---
index:  4.3.143
vrittiindex:  1170
sutra:  मयड्वैतयोर्भाषायामभक्ष्याच्छादानयोः
vritti:  tattvabodhini 
---

मयड्वैतयोः। भाषायां किम्?। खादिरो यूप इति वृत्तिकारः। ननु मयटो वैकल्पिकत्वात्सिद्धमिदमिति चेत्। अत्राहुः---वेदे बह्वचः परस्य मयटोऽर्थान्तरपरत्वमेवेति तात्पर्यग्रहार्थमेवेदम्। `द्व्यचश्छन्दसी`ति सूत्रस्य `द्व्यच एवे`ति नियमार्थत्वे यद्यपीदं गतार्थं तथापि `द्व्यचश्छन्दस्येवे`ति विपरीतनियमशङ्कानिवृत्त्यर्थं भाषाग्रहणं कृतमिति। अधिकारादेव विकारावयवयोर्लाभे एतयोरिति वचनं ये विशेषप्रत्ययाः `प्राणिरजतादिभ्यो`ऽञित्येवमादयस्तद्विषयेऽपि यथा स्यादित्येवमर्थम्। कपोतमयं। लोहमयम्। इह। विकाररावयवाभ्यां सह प्रत्येकम् `अभक्ष्याच्छदनयो`रिति सम्बध्यते समासनिर्देसादतो यथासङ्ख्यं न। आश्मनमिति। `विनापि प्रत्ययं पूर्वोत्तरपदयोर्वा लोपो वाच्यः`इति वचनादस्मभेदशब्दे भेदशब्दस्य लोपे आश्मन्निति नान्तमवशिष्यते। तथा कल्मषाह्घ्रे राज्ञो भार्यायां मदयन्त्यां वसिष्ठेनोत्पादितः सुतोऽश्मको नाम, तत्र संज्ञात्वद्योतकस्य कप्रत्ययस्याऽभावे अश्मन्निति नाम भवति, तस्यावयवे आश्मनं, विकारेऽप्याश्मनमित्येव भवति। न च `अश्मनो विकारे`इति टिलोपः स्यादिति वाच्यं, प्रसिद्धतरत्वेन पाषाणवाचकस्यैव तत्र ग्रहीतुमुचितत्वात्। वस्तुतस्तु `तस्येद`मिति सामान्यविवक्षायां पाषाणवाचकस्याप्यश्मन्शब्दस्याऽऽश्मनमिति भविष्यति, पैष्टी सुरेतिवत्। मौद्गः सूपः। कार्पासमिति। मुद्गशब्दो घृतादित्वादन्तोदात्तः।`कृञः पासः` इति पासप्रत्यये गुणे रपरे च कर्पसीशब्दो जातिलक्षणङीषन्तः। ताभ्यां `अनुदात्तादेश्च`इत्यञं बाधित्वा बिल्वादिचादण्।

