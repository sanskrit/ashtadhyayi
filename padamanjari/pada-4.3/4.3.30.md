---
index:  4.3.30
sutra:  अमावास्याया वा
vritti:  padamanjari
---

एकदेशविकृतस्यानन्यत्वादिति । `अमावस्यदन्यतरस्याम्` इत्यत्र `अमापूर्वस्य वसेर्ण्यति पक्षे वृद्ध्यभावो निपात्यते` इत्युक्तम् । ण्यति च `अत उपधायाः` इति सामान्येन वृद्धिविधानात्, अमावास्याशब्दस्य न्याय्यत्वादवृद्ध्युपधस्तस्यैवैकदेशविकार इति भावः । ये त्विह सूत्रे सन्धिवेलादिषु च ह्रस्वोपधमधीयते, तेषां दीर्घोपधस्य न स्यात्; अतद्विकारत्वात् ।।
