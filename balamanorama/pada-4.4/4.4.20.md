---
index:  4.4.20
vrittiindex:  1549
sutra:  त्रेर्मम्नित्यम्
vritti:  balamanorama 
---

त्रेर्मम्नित्यम्। तेन निर्वृत्तमित्यर्थे `ड्वितः क्रि`रिति क्रिप्रत्ययान्तान्नित्यं मप्प्रत्ययः स्यादित्यर्थः। `समर्थानां प्रथमाद्वे`ति महाविकल्पनिवृत्त्यर्थं नित्यग्रहणात्। ततश्च अस्मिन्नर्थे मप्प्रत्ययं विना क्रियप्रत्ययान्तस्य प्रयोगो नेति भाष्ये स्पष्टम्। एवं चात्र अस्वपदविग्रहं दर्शयति--कृत्या निर्वृत्तमिति। अत्र विग्रहवाक्ये `स्त्रियां क्तिन्नि`ति क्तिन्नन्तोऽयं कृतिशब्दः। कृत्रिममिति। `डुकृञ् करणे` इति धातोः `ड्वितः क्रि`रिति क्रिप्रत्ययान्तान्मप्। पक्रिममिति। पक्त्या निर्वृत्तमित्यस्वपदविग्रहः। `डुपचष् पाके` इत्यस्मात्क्रियप्रत्ययान्तान्मप्। इमब्वक्तव्य इति। निर्वृत्तमित्यर्थे तृतीयान्ता`दिति शेषः। अत्र नित्यमिति न संबध्यते इत्यभिप्रेत्य लौकिकस्वपदविग्रहं दर्शयति--पाकेन निर्वृत्तमिति। 

