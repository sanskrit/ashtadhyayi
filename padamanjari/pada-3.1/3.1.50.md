---
index:  3.1.50
sutra:  गुपेश्छन्दसि
vritti:  padamanjari
---

गुपेश्छन्दसि।। यस्मादायप्रत्ययो नाम्ति तत्रायं विधिरिति। सूत्रे केवलस्योच्चारणाद् `गुप गोपने` `गुप व्याकुलत्वे` इत्यनयोस्तु ग्रहणं न भवति; छन्दसि द्दष्टानुविधानात्। दर्शने तु तयोरपि ग्रहणम्। अजूगुपतमिति। `गुपू रक्षणे` `तस्थस्थमिपाम्` इति थसस्तम्, `तुजादीनां दीर्घोऽभ्यासस्य`। अगौप्तमिति। ऊदित्त्वादिडभावपक्षे `झलो झलि` इति सिचो लोपः। अगोपायिष्टमिति। आयप्रत्ययान्तात्सिच्।।
