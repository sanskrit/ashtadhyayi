---
index:  1.2.65
vrittiindex:  795
sutra:  वृद्धो यूना तल्लक्षणश्चेदेव विशेषः
vritti:  tattvabodhini 
---

वृद्धो यूना। `अपत्य मन्तर्हितं वृद्ध`मिति पूर्वाचार्यैः परिभाषितस्य पाणिन्युक्तगोत्राऽपरपर्यायस्येह ग्रहणं, कृत्रिमेण यूना साहचर्यात्। तदाह---गोत्रं शिष्यत इति। `गोत्रं यूना`इत्येव तु न सूत्रितम्, `अपत्याधिकारादन्यत्र लौकिकं गोत्रग्रहण`मिति सिद्धान्तात्। तेन आपगवश्चानन्तरः, औपगविश्च युवेत्यत्र नैकशेषः। भागवित्तीति। भगवित्तस्य गोत्रापत्यं भागवित्तिरित्यस्माद्यूनि `वृद्धाठ्ठक्सौवीरेषु बहुल`मिति कुत्सायां ठक्। इह कुत्सा सौवीरत्वं चाधिकमपेक्ष्यते नतु युवत्वमात्रकृतं वैरुप्यम्। गाग्र्यवात्स्यायनाविति। इह प्रकृत्यंशे वैरूप्यं, न गोत्रादिकृतम्।

