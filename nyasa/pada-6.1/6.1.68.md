---
index:  6.1.68
sutra:  हल्ङ्याब्भ्यो दीर्घात्सुतिस्यपृक्त हल्
vritti:  nyasa
---

यदि लोप इति इहानुवर्त्तमानं शास्त्रीयेणार्थेनैवार्थवत् स्यात् तदा तेन हलित्यस्य प्रथमान्तस्य सामानाधिकरण्येन सम्बन्धो नोपपद्यते। शास्त्रीयस्य हि लोपशब्दस्यार्थः---दर्शनाभावः=आदर्शनम्, न च हलदर्शनं भवति। न च `हल्ङ्याब्भ्यः` इति पञ्चमी हलिति प्रथमायाः षष्ठीत्वं प्रकल्पयिष्यति। सामर्थ्याद्वा हलित्यस्य षष्ठ्यन्ततया विपरिणामो भविष्यति, अतः षष्ठ्यन्तस्य लोपशब्देन सम्बन्धो भवष्यतीति शक्यं प्रकल्पयितुम्; अकृतार्थत्वात् प्रथमायाः षष्ठीभावस्यानुपपत्तेरित्येतदालोच्याह--`तदिह` इत्यादि। `लुप्यत इति लोपः`। कर्मणि घञ्। एतेन लौकिकार्थेनार्थवत्त्वं लोपशब्दस्य दर्शयति। लुप्यत इति निरुध्यत इत्यर्थः। लौकिकेनार्थेनार्थवता कर्मसाधनेन लोपशब्देन हलित्येतस्य विशेषणविशेष्यबाव उपपद्यते। लोपशब्देन हि लुप्यमानं वर्णमात्रमुच्यते। ` सुतिस्यपृक्तं हल्` इति। अनेन च तदेव विशिष्यते। `दीर्घात्` इति। एतच्च ङ्यापोरेव विशेषणम्; सम्भवाव्यभिचारात्, न तु हलन्तस्य; असम्भवात्। `उखास्रत्; पर्णध्वत् इति। `स्रन्सु ध्वन्सु अधःपतने;, (धा.पा.754,755) उखायां स्रंसते पर्णानि ध्वंसत इति क्विप् `अनिदिताम्` (8.4.56) चर्त्वम्--तकारः। `कुमारी` ति। `वयसि प्रथमे` (4.1.20) इति ङीष्। `गौरी` इति। `षिद्गौरादिभ्यश्च` (4.1.41) इति ङीष्। `शार्ङ्गरवी` इति। `शार्ङ्गरवाद्यञो ङीन्` (4.1.13) इति डाप्। `कारीषगन्ध्या इति। `यङ्श्चाप्` (4.1.74)।
`हलन्तादेव तिलोपः सिलोपश्च` इति। ननु ङ्याबन्तादित्येकारेण दर्शयति, न हि ङ्याबन्तात् परौ तिसी सम्भवतः, धातोरेव परस्य लकारस्य तयोर्विधानात्। `अबिभर्भवान्` इति। गुणे रपरत्वे च कृते तिलोपः। `अजागर्भवान्` इति। `जाग्रोऽविचिण्णल्ङित्सु` (7.3.85) इति गुणः। भवानित्यनुप्रयोगस्तिशब्दाभिव्यक्तये। `अभिनः` इति। भिदेर्लङ् `दश्च` (8.2.75) इति रुत्वम्, `अतो रोरप्लुतादप्लुते` (6.1.113) इत्युत्त्वम्, इनमोऽकारेण सह `आद् गुणः, (6.1.87) `एङः पदान्तादति` (6.1.109) इति पूर्वरूपत्वम्। `ग्रामणीः` इति। ग्रामं नयतीति `सत्सूद्विष` (3.2.61) इत्यादिना क्विप्। `निष्कौशाम्बिः` इति निर्गतः कौशाम्ब्या इति प्रादिसमासः, `गोस्त्रियोरुपसर्जनस्य` (1.2.48) इति ह्रस्वत्वम्। `अतिखटवः` इति। खट्वामतिक्रान्त इति पूर्ववत् समासे कृते ह्रस्वः। `अभैत्सीत्` इति। `वदव्रज` (7.2.3) इति वृद्धिः, अपृक्त इट्। ननु सीति सामान्येन निदशात् सिचोऽपि गरहणम्, अतो न युक्तमिदं प्रत्युदाहरणम्? अत आह--`तिसहचरितस्य` इत्यादि। तिङ्तिशब्देन साहचर्यात् तिङ् एव सेर्ग्रहणम्, न सिच इति किमत्रायुक्तम्। `बिभेद` इति। णलोऽकारोऽत्र भवत्यपृकतः, न तु हल् इति नासौ लुप्यते।
`संयोगान्तलोपेनैव सिद्धम्` इति। राजेत्यादिकमुदाहरणमिति शेषः। कथं पुनर्न सिध्यति? इत्यत आह--`राजा, तक्षा` इत्यादि। यथा पचन्नित्यत्र संयोगान्तलोपस्यासिद्धत्वान्नलोपो न भवति; तथा राजा, तक्षेत्यादावपि न स्यात्। संयोगान्तलोपासिद्धत्वं चात्र पारम्पर्येण हेतुः। तस्मिन् सति हि सौ परतः पूर्वस्य पदसंज्ञा न भवति; `असर्वनामस्थाने` (1.4.17) इति प्रतिषेधात्। तस्यां चासत्यां पदस्येत्युच्यमानो नलोपो न स्यात्, नलोपे चासति राजेत्यादिकं रूपं न सिध्येत्। `दत्वम्` इति। न स्यादिति प्रकृतेन सम्बन्धनीयम्। दत्वमपि हि संयोगान्तलोपस्यासिद्धत्वादसत्यां पदसंज्ञायां न स्यात्। अथ वा--संयोगान्तलोपोऽत्र न प्रवर्त्तत एव, तस्य `स्कोःसंयोगाद्योरन्ते च` (8.2.29) इति संयोगादिलोपोऽपवादभूत इति स एव स्यात्, यथा--काष्ठं तक्ष्णोतीति काष्ठतङित्यत्र। तस्मिंश्च सति विभक्तिसकारस्य रुत्वविसर्गौ स्यातामिति कुतो दत्त्वम्! `उत्त्वम्` इति। न स्यादित्यपेक्षते, एतदपि संयोगान्तलोपस्यासिद्धत्वात्। अलब्धपदव्यपदेशस्य न स्यात्। `रात्सस्य` (8.2.24) इति `नियमात्` इति। `संयोगान्तस्य लोपः` (8.2.23) इत्यनेनैव सिद्धेः। `रात्सस्य` (8.2.24) इति `नियमात्` इति। `संयोगान्तस्य लोपः` (8.2.23) इत्यनेनैव सिद्धेः। `रात्सस्य` (8.2.24) इति नियमार्थमिदम्--रात्सस्यैव लोपो यथा स्यात्, नान्यस्येति। ततश्चाबिभर्भवानित्यत्र तकारस्य लोप एव न स्यात्। तस्मात् संयोगान्तलोपेन न सिध्यतीति हलन्ताल्लोप उच्यते।
अस्यैवार्थस्य सुखोपग्रहणार्थं `संयोगान्तस्यलोपे हि` इत्यादि। सङ्ग्रहश्लोकस्योपन्यासः। हिशब्दो हेतौ। यस्मात् संयोगान्तलोप आश्रीयमाणे नलोपादिकं कार्यं न सिध्यतीति। किञ्च--ते=तव, भवतः संयोगान्तलोपवादिनः रात्तु रेफात्तु परस्य तकारस्याबिभर्भवानजगर्भवानित्यत्र नैव लोपः स्यात्। तस्माद्वलन्तात् सुतिसीनां लोपो विधीयते।।

