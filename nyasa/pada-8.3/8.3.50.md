---
index:  8.3.50
sutra:  कः करत्करतिकृधिकृतेष्वनदितेः
vritti:  nyasa
---

वेति निवृत्तम्। `कर्` इति। कृञो लुङः, च्लिः, तस्य `मदत्रे घस` (2.4.82) इत्यादिना लुक्, तिप्, गुणः रपरत्वम्, हल्ङ्यादिना (6.1.68) तिलोपः, रेफस्य विसर्जनीयः, `बहुलं छन्दस्यामाङ्योगेऽपि` (6.4.75) इत्यडागमाभावः। `करत्` इति। कृञो लङ, `कृमृदृरुहिभ्यश्छन्दसि` (3.1.51) इत्यङ, `ऋदृशोरङि गुणः` (7.4.16) इति गुणः, पूर्ववदडागमाभावः। अथ वा लटः शत्रादेशः, व्यत्ययेन शप्। `करति` इति। लट्, तिप्, पूर्ववच्छप्। `कृधि` इति। कृञो लोट्, `सेर्ह्यपिच्च` (3.4.87) इति सिपो हिरादेशः, तस्य `श्रुशृणुपृ़कृवृभ्यश्छन्दसि` (6.4.102) इति धिभावः, `बहुलं छन्दसि` (2.4.73) इति विकरणलुक्। `कृतम्` इति। निष्ठान्तमेतत्। `विश्वतस्कः` इति। `पञ्चभ्यास्तसिल्` (5.3.7)। `उरुणस्कृधि` इति। पूर्ववन्नसादेशः, णत्वं च। `सदस्कृतम्` इति। सदसि कृतमिति `सप्तमी` (2.1.40) इति योगविभागात्समासः।।

