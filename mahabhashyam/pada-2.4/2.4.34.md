---
index: 2.4.34
index_padded: 2.4.034

sutra: द्वितीयाटौस्स्वेनः
vritti: mahabhashyam
---

 द्वितीयाटौस्स्वेनः 565 (353 आदेशसूत्रम् ।। 2.4.1 आ.18) (इदमोपि स्थानित्वाधिकरणम्) (आक्षेपभाष्यम्) कस्यायमेनो विधीयते। एतदः प्राप्नोति। इदमोपि त्विष्यते। तदिदमो ग्रहणं कर्तव्यम्।। (समाधानभाष्यम्) न कर्तव्यम्। प्रकृतमनुवर्तते। क्व प्रकृतम्?। इदमोऽन्वादेशेशनुदात्तस्तृतीयादौ इति।। (आक्षेपभाष्यम्) यदि तदनुवर्तते, एतदस्त्रतसोस्त्रतसौ चानुदात्ताविदमश्च इतीदमोपि प्राप्नोति।। (आक्षेपबाधकभाष्यम्) नैष दोषः। संबन्धमनुवर्तिष्यते। इदमोऽन्वादेशेशनुदात्तस्तृतीयादौ। एतदस्त्रतसोस्त्रतसौ चानुदात्तौ इदमोऽन्वादेशेऽशनुदात्तस्तृतीयादावशू भवति। ततः द्वितीयाटौस्रत्वेनः। इदमः एतदश्च। तृतीयादौ इति निवृत्तम्।। अथ वा मण्डूकगतयोऽधिकाराः। तद्तथा -- मण्डूका उत्प्लुत्योत्प्लुत्य गच्छन्ति तद्वदधिकाराः।। (आक्षेपबाधकशेषभाष्यम्) अथ वा एकयोगः करिष्यते -- इदमोऽन्वादेशेशनुदात्तस्तृतीयादावेतदस्त्रतसोस्त्रतसौ चानुदात्तौ। ततः द्वितीयाटौस्स्वेनः इदम एतदश्च। तृतीयादाविति निवृत्तम् ।। (आक्षेपबाधकशेषभाष्यम्) अथवोभयं निवृत्तं तदपेक्षिष्यामहे।। (1596 वार्तिकम् ।। 1 ।।) - एनदिति नपुंसकैकवचने - (भाष्यम्) एनदिति नपुंसकैकवचने वक्तव्यम्। इदं कुण्डमानय प्रक्षालयैनत् परिवर्तयैनत् ।। (आक्षेपभाष्यम्) यद्येनत्क्रियते एनो न वक्तव्यः।। (प्रत्याक्षेपभाष्यम्) का रूपसिद्धिः -- अथो एनम्, अथो एने, अथो एनानीति?।। (प्रत्याक्षेपसमाधानभाष्यम्) त्यदाद्यत्वेन सिद्धम् ।। (समाधानबाधकभाष्यम्) यद्येवमेनश्रितको न सिध्यति। एनच्छ्रितक इति प्राप्नोति।। (समाधानसाधकभाष्यम्) यथालक्षणमप्रयुक्ते।। द्वितीयाटौ ।। 34 ।। 