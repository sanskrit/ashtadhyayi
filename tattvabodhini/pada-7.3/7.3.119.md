---
index:  7.3.119
vrittiindex:  206
sutra:  अच्च घेः
vritti:  tattvabodhini 
---

अच्च घेः। अत्र`इदुद्भ्याम्`, `औ`दिति `डेरा`मित्यतो `ङे`रिति च पदत्रयमनुवर्तत इत्याशयेन व्याचष्टे-इदुद्भ्यां परस्य ङेरौत्स्यादिति। `घेरुत्तरस्ये`ति प्राचां व्याख्यानमिह तु नोक्तम्। सूत्रे `घे`रित्यस्य षष्ठ�न्तत्वात्, तन्त्रावृत्त्यादौ च प्रमाणाऽभावात्। `ओ`दिति पूर्वसूत्रे `इदुभ्द्यामुत्तरस्य ङे`रिति क्लृप्तम्बन्धस्य त्यागाऽयोगाच्च। यत्तु व्याचख्युः--`अ`दिति तपरत्वं `बुद्धा` वित्यादावत्त्वे कृते स्त्रियां टाब्मा भूदित्येतदर्थमिति;। तच्चिन्त्यम्। तपरग्रहणाद्धि टापा सह दीर्घो मा भूट्टाप्तु स्यादेव, लक्षणद्वयबाधे मानाऽभाबात्। अतएव `कृन्मजन्त`इति सूत्रे भाष्यादौ संनिपातपरिभाषया `पद्धता`वित्यत्र टान्मेत्युक्तम्, टापा व्यवधाने ह्यानन्तर्यविघातः स्यादिति। तपकरणाट्टबभावे तु संनिपातपरिभाषेपन्यासस्तत्र विरुध्यते। यदपि व्याचख्युः--`औतस्तकारः स्परितार्थ`इति, तदपि न। `स्तीर्णे बर्हिषि समिधाने अग्नौ` इत्यादौ स्वरितत्वाऽदर्शनात्। `न विभक्तौ इति सूत्रे ङे रौतस्तु तकार उच्चारणार्थो नेत्संज्ञक इति स्वयमेव उक्तत्वाच्च। तस्मादुभयत्र तपरकरणमुच्चारणार्थमेवेति मनोरमायां स्थितम्।`

