---
index:  7.4.45
sutra:  सुधितवसुधितनेमधितधिष्वधिषीय च
vritti:  nyasa
---

चकारेण छन्दसीत्यनुकृष्यते। `इडागमो वा` इति। यदेडागमस्तदा `आतो लोप इटि च` (6.4.64) इत्याकारलोपः। `सुधितम्` इति, `कुगतिप्रादयः` (2.2.18) इति समासः। `वसुधितम्` इति। विशेषणसमासः। पूर्ववदाकारलोपः। `नेमधितम्` इति। `सामि` (2.1.27) इति द्वितीयासमासः। सामीति तत्रार्थग्रहणमित्युक्तम्। नेमशब्दश्चायं सामिशब्दपर्यायः। `धिष्व` इति। `थासः से` (3.4.80), `सवाभ्यां वामौ` (3.4.91) इति वकारः। `द्विर्वचनाभावः` इति। `श्लौ` (6.4.112) इत्यकारलोपः; घकारस्य `खरि च` (8.4.55) इति चर्त्वम्--तकारः, `दधस्तथोश्च` (8.2.38) इत्यभ्यासस्य भष्भावेन धकारः। `धिषीय` इति। आशिषि लिङ्, `इटोऽत्` (3.4.106) इत्यत्त्वम्।।

