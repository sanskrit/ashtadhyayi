---
index:  7.2.88
vrittiindex: 
sutra:  प्रथमायाश्चाद्विवचने भाषायाम्
vritti:  balamanorama 
---

युव-अद्, आव-अदिति स्थिते `शेषे लोपः` इति प्राप्ते--प्रथमायाश्च द्विवचने। `अष्टन आ विभक्तौ` इत्यत आग्रहणमनुवर्तते। `युष्मदस्मदोरनादेशे` इत्यतो युष्मदस्मदोरिति च। तदाह--इहेति। भाषायां प्रथमाद्विवचने परे इत्यर्थः। बाषायामित्यस्य तु लोकिकव्यवहारे इत्यर्थः। युवाम्। आवामिति। युव अद् अम्, आव् अद् अम् इत्यत्र दकारस्य आत्वे पूर्वयोरकारयोः पररूपे ततः सवर्णदीर्घे `अमि पूर्वः` इति भावः। औङीत्येव सुवचमिति। द्वितीयाद्विचनेऽप्यात्वस्य इष्टत्वादिति भावः। युवं वस्त्राणीति। युष्मद्-औ इति स्थिते मपर्यन्तस्य युवादेशे सति शेषलोपे रूपम्। मपर्यन्तस्य किमिति। युष्मदस्मदोः समस्तयोरेव युवावादेशयोः कृतयोरपि आत्वे पूर्वरूपे च युवाम् आवामिति सिद्धेरिति प्रश्नः। साकच्कस्येति। `अव्यवसर्वनाम्ना`मिति टेः प्रागकचियुष्मकद्-औ अस्मकद्-औ इति स्थिते `ङे प्रथमयो`रित्यमि `युवावौ द्विवचने` इति समस्तयोः साकच्कयोस्तन्मधय्पतितन्यायेन युवावादेशयोः `प्रथमायाश्चे`ति दकारस्य आत्वे अमि पूर्वे च युवाम् आवामित्येव स्यात्, ककारो न श्रूयेत, ?तो मपर्यन्तस्येति वचनमित्यर्थः। ननु समुदायादेशत्वेऽपि `ओकारसकारभकारादौ सुपि सर्वनाम्नष्टेः प्रागकचि युवकाम् आवकामिति सिध्यत्येव, अत्र साकच्कयोर्युवावादेशाप्रसक्तेरित्यस्वरसादाह--त्वया मयेति। यदि मपर्यन्तस्येति न स्यात्तदा `त्वमावेकवचने` इति त्वमादेशौ समस्तयोः स्याताम्। ततश्च तृतीयैकवचने युष्मद् आ, अस्मद् आ इति स्थिते समस्तयोः स्थाने त्वमादेशयोः त्व-आ, म-आ इति स्थिते `योऽचि` इत्यकारस्य यत्वे त्व्या म्या इति स्यात्। अतो `मपर्यन्तस्ये`ति वचनम्। सति तस्मिन्?मपर्यन्तस्य त्वमादेशयोः कृतयोः-त्व अद् आ, म अद् आ इति स्थिते अकारयो पररूपे दकारस्य यत्वे च त्वया मया इति सिध्यतीत्यर्थः। ननु `योऽची`ति सूत्रस्थाने `अच्ये` इति सूत्रमस्तु। अजादिविभक्तौ युष्मदस्मदोरन्त्यस्य एकारः स्यादिति तदर्थः। तथाच त्वमयोः समस्तादेशत्वेऽपि तदन्त्यस्याकारस्य एत्त्वे अयादेशे च कृते त्वया मयेति सिध्यतीत्यस्वसादाह--युवकाभ्यामावकाभ्यामिति च न सिध्येदिति। `असति मपर्यन्तवचने` इति शेषः। `ओकारसकारे`त्यादिवचनेन भ्यामि टेः प्रागकचि तन्मध्यपतितन्यायेन साकच्कयोः स्थाने युवावादेशयोः युवाभ्यावावाभ्यामित्येव स्यात्। ककारो न श्रूयेत। युष्मकद् अस्मकद् इत्यत्र मपर्यन्तस्यैव युवावादेशयोस्तु `युष्मदस्मदोरनादेशे` इत्यात्वे युवकाभ्याम् आवकाभ्यामिति निर्बाधमित्यर्थः। 

