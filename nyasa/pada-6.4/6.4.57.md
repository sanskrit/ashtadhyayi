---
index:  6.4.57
sutra:  विभाषाऽऽपः
vritti:  nyasa
---

`प्रापय्य` इति। `आप्लृ लम्भने` (धा.प.1839), `आप्लृ व्याप्तौ` (धा.पा.1260) द्वयोरपि ग्रहणम्। पूर्धकश्चुरादिः, अपरः स्वादिः।
अथ `अध्याप्य गतः` इत्यतर कस्मान्न भवति, अत्रापि `क्रीङजीनां णौ` (6.1.48) इतीङ आत्त्वे कृते `अर्त्तिह्री` (7.3.36) इत्यादिना पुक्याप उत्तरो णिर्भवति? इत्यत आह--`इङादेशस्य` इत्यादि। यद्येवम्, `अप आचष्टे` इत्यप्शब्दाण्णिचि कृते `प्रापय्य` इत्यादि न स्यात्, लाक्षणिकत्वादेव मा भूदनेन, पूर्वेण सूत्रेण भविष्यति, ननु चैकादेशे कृते सत्यलघुपूर्वत्वान्न प्राप्नोति? एकादेशस्यासिद्धत्वान्न दोषः। कथम्? `असिद्धं बहिरङ्गमन्तरङ्गे` (व्या.पा.42) इति बहिरङ्गत्वन्त्वेकादेशस्य द्विपदाश्रयत्वात्। अयादेशस्य पुनर्णिमात्राश्रयत्वादन्तरङ्गत्वम्।।

