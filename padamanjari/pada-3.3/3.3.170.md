---
index:  3.3.170
sutra:  आवश्यकाधमर्ण्ययोर्णिनिः
vritti:  padamanjari
---

अवश्यं भाव आवश्यकमिति । मनोज्ञादित्वाद् वुञ्, अव्ययानां भमात्रे टिलोपः । उपाधिरिति । प्रत्ययार्थविशेषणमित्यर्थः । नोपपदमिति । `शीतोष्णाभ्यां कारिणि`, `सेनान्तलक्षणकारिभ्यस्च` इति निर्देशात् । उपपदत्वे हि केवलाण्णिनिर्न स्यात्, तत्साहचर्यादाधमर्ण्यमप्युपाधिरेव, नोपपदम् । शतं दायीति । `अकेनोर्भविष्यदाधमर्ण्ययोः` इति  षष्टीप्रतिषेधाद् द्वितीयैव भवति ।।
