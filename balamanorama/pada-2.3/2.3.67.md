---
index:  2.3.67
vrittiindex:  617
sutra:  क्तस्य च वर्तमाने
vritti:  balamanorama 
---

क्तस्य च वर्तमाने। ननु `कर्तृकर्मणोः कृती`त्येव सिद्धे किमर्थमिदमित्यत आह-न लोकेति। राज्ञां मतो बुद्धः पूजितो वेति। मनुधातोः बुधधातोः पूजधातोश्च `मतिबुद्धिपूजार्थेभ्यश्चे`ति वर्तमाने क्तप्रत्ययः। तत्र मतिरिच्छा, बुद्धेः पृथग्ग्रहणात्। राजकर्तृकवर्तमानेच्छाविषयः, राजकर्त्तृकवर्तमानज्ञानविषयः, राजकर्तृकवर्तमानपूजाश्रय इति क्रमेणार्थः। `पूजितो यः सुरासुरैः` `त्वया ज्ञातो घटः` इत्यत्र तु भूते क्तप्रत्ययो बोध्यः। 

