---
index:  2.2.17
sutra:  नित्यं क्रीडाजीविकयोः
vritti:  nyasa
---

`उद्दालकपुष्पभञ्जिका` इति। `रोगाख्यायां ण्वुल् बहुलम्` (3.3.108) इत्यनुवर्त्तमाने `संज्ञायाम्` (3.3.109) इति ण्वुल्। उद्दालकपुष्पादिषु कर्मणि षष्ठी। `दन्तलेखकः, नखलेखकः` इति। `ण्लुल्तृचौ`(3.1.133) इति ण्वुल्। क्रीडायां विषये `षष्ठी` (2.2.8) इति सूत्रेण महाविभाषया विकल्पेन समासे प्राप्ते जीविकायाञ्च `कर्त्तरि च` (2.2.16) इति निषेधे प्राप्तेऽयमारम्भः। तत्र नित्यग्रहणं किमर्थम् ? जीविकार्थम्। इतरत्र त्वारम्भसामर्थ्यान्नित्योऽयं भविष्यति। जीविकायां त्वसति नित्यग्रहणे महाविभाषाधिकाराद्विकल्पेन समासः स्यादिति तदर्थं नित्यग्रहणं कृतम्, उत्तरार्थञ्च।।

