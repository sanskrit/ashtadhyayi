---
index:  8.3.59
vrittiindex:  177
sutra:  आदेशप्रत्यययोः
vritti:  tattvabodhini 
---

आदेशप्रत्ययोः। प्रत्ययशब्दः प्रत्ययावयवे लाक्षणिकः, `हलि सर्वेषाम्` इति निर्देशात् `सात्पदाद्योः` इत्यत्र सातिग्रहणाच्च लिङ्गादित्याशयेन व्याचष्टे--आदेशः प्रत्ययावयवश्चेति। यदि तु आदेशावयवो गृह्येत, तर्हि `तिसृणा`मित्यादौ दोषः। यद्यपि सकारोच्चारणसामर्थ्यात्तत्र षत्वं न स्यात्, तथापि बिसम्बिसं मुसलंमुसलमित्यादौ षत्वं दुर्वारं स्यात्। आष्टमिकद्विर्वचनस्यादेशरूपत्वात्। यदि तु `प्रत्ययो यः सकार` इति गृह्येत, तर्हि `रामेषु` `करिष्यती`त्यादौ न स्यात्, किं तु `इन्द्रो मा वक्षत्` इत्यादावेव स्यात्। इह मनोरमायामेकापि षष्ठी विषयभेदाद्भिद्यत इत्युक्त्वा सहविवक्षाऽभावेऽपि सौत्रत्वान्द्वद्व इत्युक्तं, तत्तु प्रत्ययशब्दे लक्षणामनङ्गीकृत्य यथाश्रुताभिप्रायेणोक्तमिति बोध्यम्। विवृताघोषस्येति। `विवृतस्य सस्य तादृश एवे`त्युक्ते ऋकारेऽतिप्रसङ्गस्तद्वारणायाऽघोषस्येति। `अघोषस्ये`त्येतावदुच्यमाने ठकारेऽतिप्रसङ्गस्तद्वारणायोभयमुपात्तम्। तादृश एव ष इति। तादृशः ष एवादेशो भवति नान्य इत्यर्थः। नच `दधिसेचौ` `दधिसेच` इत्यादौ प्राक् सुबुत्पत्तेः समासे षत्वं वारयितुं पदादादिः पदादिरिति पञचमीसमासो भाष्ये उक्तस्ततश्चेहापि `सात्पदाद्योः` इति निषेधः स्यात्, `करिष्यती`त्यादौ षत्वविधेः सावकाशत्वादिति चेन्मैवम्, `स्वादिषु` इति या पदसंज्ञा तामाश्रित्य उक्तनिषेधो न प्रवर्तत इति सातिग्रहणेन ज्ञापितत्वात्। रामस्येति। `टाङसिङसामिनात्स्याः` इति वक्तव्ये सकारोच्चारणसामर्थ्यात्षत्वं न भवेत्, नडादिषु `अमुष्ये`ति निपातनात्ततः फगादौ `आमुष्यायण` इत्यादिवार्तिकनिर्देशाच्च `अमुष्ये`त्यत्र षत्वं भवेदिति यदि तर्हि `वि�आपास्वि`त्यादि प्रत्युदाहर्तव्यम्। न च तत्रापि `षु`बिति वक्तव्ये `सु`बिति सकारोच्चारणसामर्थ्यादेव न भवेदिति शङ्क्यं लिट्त्सु` `प्रशान्त्सु` इत्यत्र `डः सि धट्` `नश्चे`ति धुटः प्रवृत्तये सकारोच्चारणस्यावश्यं स्वीकर्तव्यत्वादिति दिक्।

