---
index:  4.2.47
sutra:  अचित्तहस्तिधेनोष्ठक्
vritti:  padamanjari
---

अणञोरपवाद इति । अचित्तार्थेषु येननाप्राप्तिन्यायेनाणोऽपवादः । कपोतादिषु चित्तवत्सु चरितार्थस्याञोऽपि परत्वाद्वाधक इत्यर्थः । हस्तिधेनुशब्दयोस्तु प्रत्ययस्वरेणान्तोदात्तयोरनुदात्तादिलक्षणस्याञोऽपवादः । हस्तिशब्दः `हस्ताज्जातौ` इतीनिप्रत्ययान्तः । धेनुशब्दः `घेटोऽनुश्च` इति नुप्रत्ययान्तः । आधेनवमिति । अत्सादिपाठादञ्, `जङ्गलधेनुवलजान्तस्य` इति पक्षे वृद्ध्यभावः ।।
