---
index:  7.3.51
sutra:  इसुसुक्तान्तात्कः
vritti:  padamanjari
---

सार्पिष्क इति । `तदस्य पण्यम्` इति ठक्, `इणः षः` इति विसर्जनीयस्य षत्वम् । धानुष्क इति । प्रहरणमिति ठक् । याजुष्क इति । दीव्यत्यर्थे ठक् । नैषादकर्षुकः, शाबरजम्बुक इति । भवादावर्थे `ओर्देशे ठञ्`, कादेशे कृते `केऽणः` इति ह्रस्वत्वम् । मातृकम्, पैतृकमिति । तत आगतः, `ऋतष्ठञ्` । औदश्वित्क इति । `संस्कृत भक्षाः`, `दध्नष्ठक्`, `उदश्वितोऽन्यतरस्याम्` इति सप्तम्यन्ताट्ठक् । शाकृत्कः, याकृत्कः, याकृत्क इति । `संसृष्टे` इति ठञ् । आशिषेति । `आङः शासु इच्छायाम्` इत्यस्मादाशासनमाशीरिति सम्पदादित्वाद् भावे क्विप्, `आशासः क्वावुपसंख्यानम्` इतीत्वम् । उषेति । वसेः क्पिप्, यजादित्वात्सम्प्रसारणे लाक्षणिकं रूपमिति । सर्पिरादौ तु `अर्चिशुचिहूसृपिच्छादिभ्य इसिः`, `जनेरुसिः`, `अर्तिवपियजित्रापिधनिभ्यो नित्` इति प्रतिपदोक्तमिसुसो रूपम् ।
दोष उपसंख्यानमिति । वर्णैकदेशानां वर्णग्रहणेनाग्रहणादोकारे य उकारः, तस्य उकारग्रहणेनाग्रहणादुपसंख्यानम् ।।
