---
index:  8.2.56
vrittiindex:  844
sutra:  नुदविदोन्दत्राघ्राह्रीभ्योऽन्यतरस्याम्
vritti:  balamanorama 
---

नुदविदोन्द। ह्रीधातोरप्राप्ते, इतरेभ्यो नित्यं प्राप्ते न्तवविकल्पोऽयम्। रौधादिक इति। `विद विचारणे` इत्ययमित्यर्थः। वेत्तेस्त्विति। `विद ज्ञाने` इत्यस्येत्यर्थः। अयं सेट्, अनिट्केष्वनन्तर्भावात्। तदाह-- विदित इति। अत्र निष्ठातस्य इटा व्यवहितत्वान्नत्वं नेति भावः। विद्यतेर्विन्न इति। `विद सत्ताया`मित्ययमनिट्। `रदाभ्या`मिति नित्यं नत्वमिति भावः। उन्दीति। उदाहरणसूचनम्। 

