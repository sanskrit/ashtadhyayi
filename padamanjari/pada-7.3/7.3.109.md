---
index:  7.3.109
sutra:  जसि च
vritti:  padamanjari
---

जसादिष्विति । आदिशब्दः प्रकारे, तेन पूर्वयोगनिर्दिष्टानामपि ग्रहणम् । दर्वीति । `कृदिकारादक्तिनः` इति ङीष्विकल्पमनपेक्ष्यैतदुक्तम्, तत एव तु सिद्धं रूपद्वयम् । शतक्रत्व इति । `जसि च` इति गुणाभावपक्षे `प्रथमयोः` इति पूर्वसवर्णदीर्घोऽपि `वा छन्दसि` इति वचनान्न भवतीति यणादेशः प्रवर्त्तते । किकिदीव्येति । `आङो नास्त्रियाम्` इति नाभावो न भवति । किकिदीविशब्दः `कृविधृष्वि` इत्युणादिषु निपातितः ।।
