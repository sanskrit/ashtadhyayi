---
index:  5.3.24
vrittiindex:  1947
sutra:  इदमस्थमुः
vritti:  balamanorama 
---

इदमस्थमुः। इदंशब्दात्प्रकारवृत्तेस्थमुप्रत्ययः स्यादित्यर्थः। प्रत्यये उकार उच्चारणार्थः। मकारस्य उपदेशेऽन्त्यत्वाऽभावान्नेत्त्वम्। यद्यपि `न विभक्तौ` इति निषेधादेव मस्येत्त्वं न भवति, ततापि तदनित्यत्वज्ञापनार्थं मकारोच्चारणमित्याहुः। इत्थमिति। `एतेतौ रथो`रिति प्रकृतेरिदम इदादेशः। एतच्छब्दात्थमुप्रत्यये तु `एतद` इति योगविभागादिदादेशः। 

