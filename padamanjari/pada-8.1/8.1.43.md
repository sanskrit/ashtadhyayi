---
index:  8.1.43
sutra:  नन्वित्यनुज्ञैषणायाम्
vritti:  padamanjari
---

किंचित्कर्तु स्वयमेवोद्युक्तस्यैवं क्रियतामित्येवं रूपोऽभ्युपगमः = अनुज्ञा । सूत्रार्थमुदाहरणेन दर्शयति---करणं प्रतीति । उपलक्षणमेतत्, करणगमने प्रतीत्यर्थः । उदाहरणे `वर्त्तमाने लट्` । प्रत्युदाहरणे तु भूते `ननौ पृष्टप्रतिवचने` इत्येनेन ।`अङ्गाप्रतिलोम्ये` इत्यादिवत् सिद्धे इतिकरण एकनिपातोऽयमिति दर्शनार्थः; अन्यथा द्वयोरपि निपातयोर्ग्रहणं सम्भाव्येत ।।
