---
index:  5.4.5
vrittiindex: 
sutra:  न सामिवचने
vritti:  balamanorama 
---

न सामिवचने। वचनग्रहणं पर्यायलाभार्थमिति मत्वाऽऽह--सामिपर्याये उपपदे इति। सामिकृतमिति। `सामी`त्यव्ययमर्धे। `सामी`ति समासः। अर्धकृतमिति। अर्धं कृतमिति कर्मधारयः। `सामी`त्यस्य क्रियाविशेषणत्वेन कारकत्वात्समुदायस्य क्तान्तत्वं, कृद्ग्रहणे गतिकारकपूर्वस्यापि ग्रहणात्। नन्विह अनत्यन्तगतेः प्रकृत्यैवाभिहितत्वात् `उक्तार्थानामप्रयोगः` इति न्यायेन पूर्वसूत्रविहितस्य कनोऽप्रसक्तेरिह तन्निषेधो व्यर्थ इति शङ्कते--अनत्यन्तगतेरिति। परिहरति--इदमेवेति। `तथापी`ति पूर्वमध्याहार्यम्। ज्ञापयतीति। न ह्ययमनत्यन्तगताविति कनः प्रतिषेधः। किं तर्हि, अत्यन्तस्वार्थिकस्य कनः। तत्र च इदमेव ज्ञापकम्। अन्यथा तद्वैयर्थ्यादिति भावः। बहुतरकमिति। बहुतरमेव बहुतरकम्। भाष्ये तु इदं सूत्रं प्रत्याख्यातम्। `तमबाद्यन्तात्स्वार्थे कन्वक्तव्यः` इति वचनेन, यावादित्वाद्वा स्वार्थे कनाबहुतरक सुकरतरकमित्यादि सिद्धमिति तदाशयः। 

